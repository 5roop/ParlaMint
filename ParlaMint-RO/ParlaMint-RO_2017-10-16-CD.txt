ParlaMint-RO_2017-10-16-CD.u1	Stimați colegi, bună ziua.Vă rog, liderii de grup să-și invite colegii în sala de ședință.Declar deschisă ședința de astăzi și anunț că sunt prezenți, până în acest moment, înregistrați, 207 colegi.În conformitate cu prevederile art. 94 din Regulamentul Camerei, vă informez că au fost distribuite deputaților următoarele documente: ordinea de zi pentru ședințele de azi și de mâine; programul de lucru pentru 16-20 octombrie; lista rapoartelor depuse în perioada 10-16 octombrie de comisiile permanente; lista cu legile pentru care se poate exercita dreptul de sesizare a Curții Constituționale; informarea cu privire la inițiativele legislative înregistrate la Cameră și care urmează să fie avizate de comisiile permanente.Potrivit programului de lucru, astăzi, de la ora 17,00, avem răspunsuri orale și prezentarea interpelărilor adresate Guvernului. Eu știam că nu mai sunt acestea...Nu mai avem interpelări azi. Conform cutumei, la "Ora Guvernului" nu se mai fac interpelări. [2]În conformitate cu dispozițiile art. 20 din Regulament, voi da citire unei informări din partea domnului deputat Sitterli Ovidiu-Ioan, Circumscripția electorală nr. 34 Sibiu.Domnul deputat ne aduce la cunoștință că începând cu data de 9 octombrie 2017 a demisionat din calitatea de membru al PSD, devenind deputat neafiliat. [3]În continuare, potrivit art. 205 din Regulament și a programului de lucru, în ședința de astăzi, între orele 16,00-17,00, în cadrul "Orei Guvernului" avem organizate dezbateri politice, la solicitarea Grupului parlamentar al Partidului Social Democrat, cu tema "Situația creată de pensionarea și reangajarea acelorași persoane în cadrul Ministerului Afacerilor Interne".Din partea Guvernului, participă la aceste dezbateri doamna Carmen Daniela Dan, ministrul afacerilor interne.Pentru desfășurarea în condiții regulamentare a dezbaterilor, vă reamintesc timpul stabilit, maxim, de Regulament, pentru fiecare participant la dezbateri:reprezentantul grupului parlamentar care a solicitat dezbaterea - maximum 5 minute; reprezentantul Guvernului, doamna ministru - 5 minute, pentru a răspunde; celelalte grupuri - câte 3 minute, fiecare, pentru a-și prezenta punctul de vedere, cu excepția celui mai mare grup parlamentar din opoziție, care are 5 minute pentru a-și prezenta punctul de vedere; deputații neafiliați - un minut; și, din nou, reprezentantul Guvernului, doamna ministru - 5 minute, la final.Dau cuvântul domnului deputat Ioan Munteanu, liderul Grupului parlamentar al PSD, pentru prezentarea temei dezbaterii politice de astăzi.Vă rog.Să vă încadrați în 5 minute, domnule deputat. Chiar și mai puțin, dacă puteți.
ParlaMint-RO_2017-10-16-CD.u2	Mulțumesc, domnule președinte.Doamnă ministru,Stimați colegi,Așa cum a spus și președintele de ședință, Grupul parlamentar al PSD a propus astăzi dezbateri politice cu participarea doamnei ministru al afacerilor interne, Carmen Daniela Dan, pe tema "Situația creată de pensionarea și reangajarea acelorași persoane în cadrul Ministerului Afacerilor Interne".E o temă care a fost dorită de către toate grupurile parlamentare și de aceea nu ne-am opus, chiar noi am făcut invitația aceasta, și să sperăm că e bine-venită și că vom învăța ce e de făcut, cel puțin în viitor, dacă...Mulțumesc.
ParlaMint-RO_2017-10-16-CD.u3	Mulțumesc.Doamnă ministru, vă rog.
ParlaMint-RO_2017-10-16-CD.u4	Mulțumesc, domnule președinte de ședință.Doamnelor și domnilor deputați,Am astăzi oportunitatea de a face o serie de precizări privind situația personalului din Ministerul Afacerilor Interne. Mai exact, a impactului pe care l-a avut în această instituție aplicarea Legii nr. 223/2015 privind pensiile militare.Voi începe cu o prezentare succintă a dinamicii de personal și a măsurilor luate pentru reducerea deficitului existent, deoarece consider că această temă este cu adevărat importantă și este absolut necesar să fiți informați asupra acestui aspect.De asemenea, voi prezenta o serie de date și fapte, pentru a clarifica situațiile care au fost de interes pentru cei care au cerut constituirea unei comisii de anchetă.Înainte de a prezenta această situație concretă, permiteți-mi câteva aprecieri referitoare la poziția mea, ca parlamentar al PSD, față de acest demers politic al opoziției.Încă de la început, vreau să vă asigur că nu există nicio reținere de a prezenta în fața Parlamentului aspecte care privesc activitatea Ministerului Afacerilor Interne. Am stat permanent la dispoziția Comisiilor pentru apărare, ordine publică și siguranță națională, și am răspuns oricărei interpelări pe care dumneavoastră ați adresat-o ministerului.Vă semnalez că până în prezent am răspuns unui număr de 3 interpelări care au avut ca obiect situația pensionărilor din Ministerul Afacerilor Interne. Dar, în mod ciudat, nu am primit nicio interpelare pe subiectul pe care s-a cerut comisie de anchetă, respectiv, situațiile de cumul pensie-salariu.În momentul în care în spațiul public au apărut discuții referitoare la pensionarea unui număr considerabil de angajați din minister sau aspecte care privesc moralitatea menținerii în anumite funcții a unor foști angajați pensionați din sistem, am luat act de aceste aprecieri și am acționat în consecință, anunțând măsurile pe care le-am dispus.Intenția de organizare a unei comisii speciale pe această temă a reprezentat un demers politicianist și de imagine la care s-a răspuns printr-un vot în plen. Cu atât mai mult cu cât pensionările din ultima perioadă au avut drept cadru legal două acte normative: Legea nr. 223 privind pensiile militare, lege votată în Parlament aproape în unanimitate - 289 de voturi pentru, un vot împotrivă și 13 abțineri - și Statutul polițistului, modificat de Guvernul Cioloș, în sensul în care permite pensionarea, în anumite situații, chiar și la vârsta de 45 de ani.Vă reamintesc că această modificare făcută de Guvernul Cioloș la Statutul polițistului a fost adoptată de Camera Deputaților fără niciun vot împotrivă - 231 de voturi pentru, zero voturi împotrivă, zero abțineri.Dincolo de toate acestea, deficitul de personal din Ministerul Afacerilor Interne este o temă importantă și cred că dumneavoastră trebuie să știți situația reală și măsurile pe care le noi le luăm pentru acoperirea acestui deficit.Avem nevoie de sprijinul Parlamentului pentru ca măsurile luate de Guvern să aibă susținere în plan parlamentar. Și mă refer aici la măsurile de încadrare de personal, de asigurare logistică și de motivare financiară a celor care au ca misiune siguranța cetățeanului.De aceea, prezența mea în fața dumneavoastră, astăzi, la inițiativa colegilor mei din PSD, este menită să elimine orice confuzii, incertitudini sau dezinformări.Doamnelor și domnilor deputați,Conform analizei noastre, în anul acesta, până la data de 14 septembrie, au ieșit la pensie 7.221 de angajați, în condițiile în care în anul 2016 au ieșit din sistem 12.500 de angajați, aproximativ 8.000 figurând deja în plată la Casa de Pensii.Evaluarea acestui an este realizată până în momentul intrării în vigoare a Ordonanței nr. 59/2017 care introducea principiul ca pensia militară să nu fie mai mare decât salariul.Dintre cei 7.221 de angajați ieșiți la pensie, 4.021 sunt din Poliția Română, 1.110 de la Jandarmerie, 704 de la Poliția de Frontieră, 684 de la Pompieri, iar restul, de la alte structuri ale Ministerului.Cu alte cuvinte, impactul Legii pensiilor militare pentru anii 2016-2017 este de 19.721 de oameni ieșiți din sistem.Adăugând acest deficit la cel înregistrat în anii anteriori - și am în vedere aici în special măsurile de disponibilizare de personal din 2010 - s-a ajuns ca în prezent Ministerul Afacerilor Interne să funcționeze cu 85% din numărul de funcții.În cifre exacte, din cele 150.000 de posturi sunt în plată aproximativ 127.000. Asta nu înseamnă mai puțină siguranță pentru cetățean sau o vulnerabilitate în fața fenomenului infracțional, însă este evident că orice pierdere de personal se reflectă în activitatea ministerului.Așa cum probabil cunoașteți, semestrial, la nivelul ministerului, realizăm evaluări asupra climatului de siguranță și ordine publică. Datele statistice ale primului semestru din anul 2017 indică menținerea unui climat de siguranță la valori normale, infracționalitatea sesizată la nivel național fiind în scădere cu 9,3% față de anul trecut.Cu un număr mai mic de personal, menținerea acestui nivel ridicat de siguranță nu se poate obține decât prin redistribuirea resurselor avute la dispoziție, dar și printr-un efort consistent al angajaților noștri: polițiști, jandarmi, pompieri sau polițiști de frontieră. Acești oameni dovedesc zi de zi că tratează orice misiune cu responsabilitate și eficiență.Pentru a avea o imagine mai exactă, vreau să aveți în vedere următoarele repere.În anul 2015, au intrat în sistem 1.700 de angajați și au ieșit aproape 3.000. Mai mult decât dublu.În anul 2016 au intrat în sistem 5.000 și au ieșit 12.500; mult mai mult decât dublu.Anul acesta au intrat în sistem 5.300 și au ieșit 8.000, dintre care 7.200 cu drept la pensii.Având această prioritate a gestionării problemelor de personal, începând din această vară, s-au luat, la nivelul Guvernului, și al Ministerului Afacerilor Interne, o serie de măsuri pe care le avem deja în implementare.a) Au fost suplimentate locurile din școlile de agenți și subofițeri, astfel încât să putem pregăti două promoții în fiecare an, alternând perioadele de școală cu cele de practică. Astfel, anual, între 2.800 și 5.600 de agenți și subofițeri vor termina școlile noastre, față de 1.500, cât reprezenta promoția unui an. Cele două promoții se vor afla în școală și în practică, în mod alternativ, pentru că există o anumită limită a infrastructurii școlilor Ministerului Afacerilor Interne. Astfel, când o promoție se află în școală, pentru pregătirea teoretică, cealaltă se va afla în practică, la unitățile operative.b) Perioada de școlarizare în școlile de agenți de poliție și subofițeri a fost redusă de la 2 ani la un an. Primul efect va fi acela că promoția de agenți și subofițeri 2017-2018 va absolvi mai devreme, respectiv, în decembrie, anul acesta. Iar din ianuarie 2018 vom avea aproximativ 1.500 de angajați care intră în serviciu.Următorul examen de admitere pentru școlile de agenți și subofițeri va fi organizat în luna ianuarie a anului 2018.În ceea ce privește Academia de Poliție, nu am modificat perioada de pregătire, dar am mărit cu 100 numărul de locuri pentru învățământul la mare distanță, destinat agenților și subofițerilor; și cu 50, locurile în cadrul învățământului cu frecvență redusă.c) O altă măsură se referă la consolidarea nivelului de pregătire a polițiștilor. Pentru ca pregătirea de specialitate în școlile ministerului să nu fie afectată de această reducere a termenului de școlarizare, am introdus module de pregătire tactică, susținute de specialiști din structurile de intervenție, și care sunt destinate polițiștilor din zona de ordine publică și poliție rutieră. Astfel de module se derulează din această vară la nivelul Poliției Capitalei, unde au fost pregătiți deja aproximativ 1.000 de polițiști. Iar sesiuni de pregătire similare sunt în desfășurare la nivelul județelor.d) Am aprobat deja în Guvern un memorandum pentru ocuparea a 616 funcții de conducere, principiul fiind acela al organizării de concursuri pentru titularizarea pe posturi. Evităm astfel situația împuternicirilor pe funcții și asigurăm o stabilitate mai mare în partea de comandă a unităților.e) Vom iniția un nou memorandum, de data aceasta pentru încadrarea unor funcții operative sau neoperative din surse externe. Asta înseamnă că intenționăm să încadrăm 3.679 de funcții de ofițeri, agenți și personal contractual. Printre acestea, pe lângă funcțiile din zonele de asigurare a ordinii publice, avem suplimentări de 137 de funcții la Serviciile de înmatriculări și examene auto și 35 de funcții la Serviciile de pașapoarte.Acestea sunt măsurile luate în acest an de acest Guvern, chiar dacă, așa cum ați putut constata, fenomenul ieșirilor din sistem nu a început anul acesta și nici nu a avut dimensiunea maximă în aceste ultime luni.Revenind la situația pensionărilor din sistem. Intenționez să clarific o anumită percepție falsă, care s-a conturat în urma unor afirmații făcute de un reprezentant al unui sindicat din poliție.S-a spus în această vară că ieșirile la pensie s-ar face cu încălcarea legii și că după ce se pensionează, polițiștii se reîncadrează în minister, făcând cumul pensie-salariu.Dacă vă amintiți momentul acestor afirmații, ele nu pot fi separate de discursul sindical generat de discuțiile privind modificarea Legii pensiilor militare. Iar acest tip de afirmații nu se bazează întotdeauna pe rigurozitate.În acest caz era vorba de generalizarea unor situații punctuale prevăzute de lege. În niciun caz nu se pune problema ca vreo persoană să iasă la pensie din Ministerul Afacerilor Interne, cu încălcarea legii. Orice ieșire la pensie se face în baza unui raport individual de încetare a raporturilor de serviciu, raport verificat ulterior de specialiștii Departamentelor de Resurse Umane, Juridic, și apoi, de Casa de Pensii.Mai mult, în cazul generalilor și chestorilor, întregul dosar de pensie este verificat și de către Administrația Prezidențială, deoarece încetarea raporturilor de serviciu și trecerea în rezervă sunt decise prin Decret al Președintelui.Doamnelor și domnilor deputați,Am certitudinea că mulți dintre dumneavoastră ați lucrat în instituții publice sau private și cunoașteți că în orice departament de resurse umane există mecanisme, proceduri și reglementări legale.O ieșire la pensie nu se face în nicio instituție printr-o simplă semnătură a conducătorului instituției, cu atât mai mult în Ministerul de Interne.Am aici un dosar de pensie, pentru a vă face o idee de ce înseamnă un astfel de dosar. Sunt nu mai puțin de șapte semnături și nu mai puțin de zece verificări. Ar fi fost un abuz din partea mea să nu aprob o solicitare de încetare a raporturilor de serviciu bazată pe un temei legal. Niciodată nu aș fi putut să încalc dreptul la pensie al vreunui angajat. Și nu am făcut acest lucru.Dragi colegi,Ca parlamentar, să pui la îndoială legalitatea unor ieșiri la pensie dintr-o instituție cum este Ministerul Afacerilor Interne este mai mult decât o lipsă de încredere în instituții. Este o problemă de înțelegere a modului cum funcționează instituțiile statului.Referitor la discuțiile din spațiul public, potrivit cărora mulți dintre cei care ies la pensie se reîncadrează apoi în minister, cumulând pensia cu salariul, vreau să fac câteva precizări.Polițiștii sau militarii care se pensionează se pot întoarce în sistem, cu aceeași calitate, numai prin concurs. Însă odată reîncadrați, plata pensiei încetează. Așa spune legea. Deci nu va exista situația cumulului pensie-salariu.Sunt câteva situații în care un pensionar se poate reîncadra în minister, beneficiind de posibilitatea de a cumula pensia cu salariul, respectiv, este încadrat pe o funcție la cabinetul demnitarului, conform Ordonanței de urgență a Guvernului nr. 32/1998 privind organizarea cabinetului demnitarului din administrația publică centrală, dacă este numit ca demnitar - secretar de stat sau ministru, sau în cazul în care câștigă un concurs pentru ocuparea unui post de funcționar public sau funcționar contractual.Referitor la încadrarea în funcție la cabinetul demnitarului, în Ministerul Afacerilor Interne sunt aproximativ 127.000 de funcții în plată. Dintre acestea, numai 24 sunt funcții de consilier la cabinetele demnitarilor - ministru și secretar de stat. Aceste funcții se ocupă în baza prevederilor Ordonanței de urgență a Guvernului nr. 32/1998, fără examen sau concurs, prin numire directă de către demnitar, pe durata mandatului său.
ParlaMint-RO_2017-10-16-CD.u5	Doamnă ministru,Sunt nevoit să vă întrerup un pic, ca să concluzionați, întrucât opoziția reclamă că ați depășit cu foarte mult timpul alocat; aveți cinci minute deja, de la PSD, pe care nu le-au folosit.Vă rog.Cinci cu trei, opt, pardon, opt minute aveți de la PSD.Deci, să încercați să vă apropiați de final.
ParlaMint-RO_2017-10-16-CD.u6	Mulțumesc frumos.O să încerc să fiu și mai sintetică de atât, dar vorbim de un minister foarte mare. Și problema ridicată trebuie lămurită. Și sunt onorată că pot să o lămuresc în fața dumneavoastră.Bun. Revin. Știu că probabil mulți dintre reprezentanții opoziției au considerat că odată cu numirea mea la Ministerul Afacerilor Interne se va politiza acest minister și vor fi numiți oamenii PSD-ului.Nu am adus în cabinetul meu oameni politici, nu am adus rude, nu am adus prieteni sau oameni de pe stradă, care să nu aibă nicio legătură cu acest minister. Cu excepția domnului Raed Arafat, toți ceilalți secretari de stat ai ministerului sunt ofițeri din cadrul ministerului. La fel, subsecretarii de stat, secretarul general sau adjuncții acestuia. Nimeni nu a venit din afara acestei instituții.Raportat la toate luările de poziție politicianiste, vorbim, așadar, de 11 funcții, în care au fost încadrați la cabinetul demnitarului, pe durata mandatului acestuia, conform prevederilor legale, pensionari ai ministerului.Pe de altă parte, am fost interesată să mă uit un pic în urmă. Și opțiunea de a-i aduce în echipa de consilieri personali din instituție nu mi-a aparținut numai mie. În trecut, în diverse echipe de conducere, indiferent de culoarea politică a ministrului de interne, au existat consilieri ai ministrului sau ai secretarilor de stat, care erau pensionari în minister. Am identificat cel puțin opt astfel de situații, în mandatele miniștrilor de interne din ultimii ani: ministrul Tudorache, ministrul Tobă și ministrul Oprea.Pe lângă aceste 11 situații de consilieri, s-a discutat foarte mult în această vară de situația fostului secretar de stat Cornel Ciocoiu, care timp de o lună a cumulat pensia cu salariul. În cazul acesta, nu ne referim la o încadrare în minister, ci la o numire într-o funcție de demnitar. Și, de aceea, această situație trebuie tratată distinct de cea a unui consilier.În schimb, nu a discutat nimeni că în Guvernul tehnocrat, un alt secretar de stat a primit timp de un an, și pensie și salariu. Mă refer la secretarul de stat pentru relații internaționale, care a deținut această funcție din decembrie 2015 până în ianuarie 2017. Asta, în condițiile în care fusese pensionat în anul 2009. Legal a fost atunci, legal este și acum. Moralitatea însă nu a discutat-o nimeni atunci, ci doar acum, în acest mandat.Mai mult decât atât. În timpul mandatului de secretar de stat, aceleiași persoane îi este asigurată o nouă funcție, fiind numit de prim-ministrul Dacian Cioloș, în septembrie 2016, consul general în Chicago, funcție pe care o ocupă după ce își termină mandatul de secretar de stat în minister, adică în 21 decembrie 2016. Se pune întrebarea: a fost legal? A fost moral?O altă temă care s-a vehiculat în spațiul public a fost aceea a pensionărilor cu vârste de până la 47 de ani. Așa cum am menționat anterior, de la începutul anului până în prezent, s-au pensionat 7.200 de angajați. Dintre aceștia, 433 cu vârste de până la 47 de ani. Astfel: 286 au reprezentat cazuri medicale, despre care nu se poate comenta nimic, sper; 95 de persoane au ieșit la pensie anticipat, raportat la dificultatea și specificul muncii - mă refer la piloți, scafandri, membri ai Forțelor Speciale; 52 de situații au apărut ca urmare a desființării posturilor, în urma reorganizării unor unități sau la nevoile ministerului. Dintre aceștia, 29 au fost angajați ai fostului DIPI, unitate care, așa cum știți, s-a desființat anul trecut, printr-o decizie a Guvernului tehnocrat. Pentru această din urmă situație, cadrul juridic este asigurat de art. 69 alin. lit. j), introdus în Ordonanța nr. 21/2016, de modificare a Statutului polițistului.După cum am mai spus, această ordonanță a fost emisă de Guvernul tehnocrat, în cursul anului trecut, în urma unei înțelegeri cu sindicatele polițiștilor.Acest articol, coroborat cu prevederile Legii pensiilor militare, oferă posibilitatea încetării raporturilor de serviciu, cu drept la pensie, în caz de reorganizare sau pentru nevoile ministerului.Vă pot pune la dispoziție minuta discuțiilor de atunci cu sindicatele, din care veți constata că nu există nici măcar o singură poziție din partea vreunui lider de sindicat, nici măcar a celui care acum pare cel mai puternic combatant al acestui text de lege, care să se opună propunerii de modificare a Statutului polițistului prin introducerea acestei prevederi.Iar dacă ne referim la efectele înregistrate în anul 2016, constatăm că în numai șase luni, din luna iunie, până la momentul intrării în vigoare a Ordonanței nr. 21, și până la sfârșitul anului, au încetat raporturile de muncă cu ministerul 488 de angajați cu vârste de până la 47 de ani.Vă informez că am propus amendarea acestui articol, în cadrul dezbaterilor pe care le avem în prezent cu sindicatele, pentru modificarea Statutului polițistului. Eu vreau acest lucru. Sper să am de partea mea și înțelepciunea sindicatelor, în acest demers.Permiteți-mi câteva concluzii ale informării de astăzi.Extrapolarea unor situații punctuale, în care persoane cu statut de pensionar al ministerului au fost încadrate în funcții de consilier la Cabinetului ministrului de interne au conturat o opinie falsă, că miile de angajați din minister care au ieșit la pensie se întorc în instituție, beneficiind de pensie și salariu.Doamnelor și domnilor parlamentari,Nu există astăzi în România o lege care să interzică cumulul pensie-salariu sau care să interzică unui pensionar să se reangajeze într-o instituție publică. Ar fi fost un abuz din partea mea să nu aprob o solicitare de încetare a raporturilor se serviciu bazată pe un temei legal. Niciodată nu aș fi putut să încalc dreptul vreunui angajat de a se pensiona. Și nu am făcut acest lucru.Discuțiile din această vară au făcut însă ca membrii Cabinetului meu să ia decizia de a se retrage din acele funcții, pentru a nu potența și mai mult scandalul public care a vizat exclusiv Ministerul de Interne.Atât timp cât legea permite, nu cred că este cazul să căutăm situații de cumul pensie-salariu în alte instituții publice, însă cu toții cunoașteți că există astfel de cazuri, începând cu Administrația Prezidențială, Guvern și alte ministere.Pentru acuratețea informării dumneavoastră și a publicului, am solicitat recent o situație asupra numărului de pensionari militari care au ieșit la pensie în ultimii doi ani și care ocupă funcții de personal contractual sau funcționar public în minister. Nu că ar fi ceva ilegal, dar pentru a avea cu toții o dimensiune exactă a lucrurilor.Vă informez astfel că până în acest moment, dintre cei aproape 20.000 de oameni care au ieșit din minister în ultimii doi ani, în Ministerul Afacerilor Interne se află în această situație 18 persoane, ca angajați contractuali sau funcționari publici. Ați auzit bine: 18. 18 din 127.000. Despre asta este vorba. Și repet, această situație este una absolut legală.Mai sunt aspecte pe care le pot preciza. Presupun că o să puneți și dumneavoastră întrebări.Mulțumesc că m-ați ascultat.
ParlaMint-RO_2017-10-16-CD.u7	Mulțumim. Vă rog, Grupul parlamentar al PNL, cinci minute.Domnul Roman Florin-Claudiu.
ParlaMint-RO_2017-10-16-CD.u8	Domnule președinte de ședință,Doamnelor și domnilor colegi,Doamnă ministru,Înainte de a fi parlamentar, am lucrat și eu în zona administrației publice, ca și dumneavoastră. Și speram, sincer, astăzi, de la dumneavoastră, să văd omul din administrație vorbind despre o problemă pe care o identifică și despre soluțiile pe termen scurt și mediu.Îmi permit să vă dau un sfat. În prezentarea dumneavoastră, 80% a fost parte politică. Spuneți-i celui care vă ajută, care încearcă să vă ajute, că din punctul de vedere al celor care au lucrat în administrație, o asemenea abordare nu vă ajută.Discutăm de o problemă foarte serioasă. Discutăm despre un minister cu un deficit de personal operativ evident. Recentele pensionări din sistem pun în real pericol, în special, zona de ordine publică, de siguranță a cetățeanului. Oricâte date statistice ne-ați prezenta, în România reală, la ora la care noi discutăm, se desființează posturi rurale de poliție, iar celelalte, care nu sunt desființate, funcționează în marea lor majoritate cu un singur agent de poliție.În timp ce noi discutăm astăzi, aici, în municipiile reședință de județ din România, unde erau patrule mixte - polițiști, jandarmi, de ordinul zecilor - mai funcționează una sau două patrule. Realitatea pe care o trăiesc românii este că se tem de foarte multe ori să iasă în stradă la orele târzii, pentru că nu mai văd acele patrule cu care erau obișnuiți.Doamnelor și domnilor colegi,Există un mare deficit și în ceea ce privește situația polițiștilor care lucrează pe criminalistică, unde discutăm despre omoruri, unde discutăm despre infracțiuni cu violență. Există județe, și nu puține, în care avem un singur ofițer specializat. Nu trebuie să ne facem că nu vedem aceste lucruri. Nu trebuie să nu vedem că birourile șefilor continuă să rămână ticsite, iar în stradă acest deficit există, dacă vrem să-l vedem. În România reală, oamenii simt aceste lucruri.Vreau să mai atrag atenția asupra unui lucru.Pensionările de care discutați dumneavoastră, în momentul în care am avut acea discuție în Parlament, s-au dus pe tema morală, nu ilegală, deși domnul Coarnă, așa cum ați spus și dumneavoastră, susține că la nivel de minister secretarii generalii adjuncți, acel secretar de stat care a ajuns celebru în mass-media, situația de la Dolj și din alte locuri, oameni care au ieșit din sistem beneficiind de pensie, pentru ca nu peste 30 de zile sau în perioada legală de concurs să fie reangajați - unii ca și consilieri, iar alții ca personal contractual.Rugămintea noastră, doamnă ministru, este să vedem unde sunt lucrurile urgente, care țin de siguranța cetățeanului și de infracțiuni extrem de grave... să nu ne facem că nu există! Îmi amintesc că ne dădeați asigurări și în cazul pașapoartelor, că totul este rezolvat, că s-au făcut redimensionări de personal, că s-au făcut protocoale, că totul este în regulă, și ne-am lovit de acea problemă. Nu cred că vă faceți un serviciu - și asta v-o spun ca om de administrație, care de regulă nu vorbește de ceea ce a preluat înainte, vorbește de modul în care gândește că poate rezolva acele probleme. Nu cred că este important să ne întoarcem la Burebista. Este important să constatăm că în stradă sunt probleme, că ele trebuie rezolvate rapid, pentru că o mare parte dintre măsurile pe care dumneavoastră le-ați enunțat țin de soluții pe termen mediu și lung.Doamnă ministru,Fac apel la dumneavoastră, la colegii din jurul dumneavoastră, să rezolvați rapid aceste probleme, pentru că nu aș vrea să auzim, în perioada imediat următoare, de o explozie a fenomenului infracțional la nivel stradal, de omoruri sau alte infracțiuni comise cu violență și să spunem atunci că doar am bifat ceea ce ați numit dumneavoastră - și regret că ați spus asta, ca fost om de administrație - un demers politicianist.Vă mulțumesc.
ParlaMint-RO_2017-10-16-CD.u9	Mulțumesc.Grupul USR, domnul Năsui.
ParlaMint-RO_2017-10-16-CD.u10	Stimați colegi,Doamnă ministru,Adevărul este că ceea ce s-a întâmplat vara aceasta este că v-a explodat în față o bombă. Dar este o bombă pe care tot dumneavoastră ați pus-o.Cine a reintrodus pensiile speciale în România? Nu cumva tot membrii actualei majorități parlamentare, după ce ele fuseseră desființate de Guvernul Boc? Le-ați reintrodus și culmea ironiei este că printre semnatarii celor care le-au introdus se află chiar numele actualului prim-ministru, domnul Tudose. Dumneavoastră ați creat problemele și inegalitățile care, vara aceasta, au explodat.Mai țineți minte că atunci când ați candidat cu sloganul "Dreptate până la capăt", ați făcut... ce dreptate!... ați făcut cea mai mare nedreptate și lipsă de echitate cu putință în România. Ați creat un sistem cu două viteze, în care toți contribuim după aceleași reguli, dar nu toți beneficiem după aceleași reguli, și apoi vă mirați că, în momentul în care schimbați formula de calcul, aveți un exod al oamenilor din minister, care încearcă să beneficieze de fosta formulă de calcul.Noi nu pe ei îi învinovățim, învinovățim sistemul care le-a permis să facă lucrul acesta. Boala aceasta a pensiilor speciale este una foarte profundă în România și ține de moralitate, mai mult decât orice. Avem un sistem în care toți cetățenii nu sunt egali în fața legii. Unii beneficiază mai mult decât alții. 3,5% dintre pensionari iau 11% din Fondul de pensii. În 2017, 6,6 miliarde de lei sunt bani alocați pentru pensiile speciale - constituie, ca să vă dați seama ce înseamnă această cifră, cât de mare poate să fie - 35% din deficitul Fondului de pensii. Este cel mai mare deficit pe care îl are România, cea mai mare problemă, pe termen lung, de finanțe publice pe care o are România.Dacă doriți, într-adevăr, să rezolvați aceste probleme, puteți să o faceți, și USR vă oferă calea pentru a o face. Și ați spus, și mă bucur că ați spus, că dacă aveați o lege, dacă doar ați fi avut o lege care să împiedice cumulul de pensie cu salariul, nu ați fi permis acest lucru.Ei bine, stimați colegi, USR are o inițiativă pentru exact eliminarea acestui cumul al pensiei cu salariul. Exact pentru lucrul acesta! Sperăm să o susțineți și dumneavoastră, în momentul în care va veni aici pentru a fi votată. Și mai are o inițiativă, care poate atacă răul la rădăcină - o inițiativă de abrogare a acestui sistem rușinos de pensii speciale, acest sistem care face ca toți românii să contribuie la fel, dar să nu primească la fel. Dacă doriți să rezolvăm aceste probleme pe termen lung, și nu doar dintr-un interes de moment - pentru că v-ați aflat în criză bugetară de bani și pentru că v-a ajuns cuțitul la os -, dacă doriți să rezolvăm aceste probleme, avem oportunitatea să o facem și eu aș zice că avem chiar datoria să o facem!Mulțumesc.
ParlaMint-RO_2017-10-16-CD.u11	Grupul ALDE, domnul deputat Surgent Marius-Gheorghe.Domnule Bota, dacă cumva doriți să luați cuvântul, vă rog să vă înțelegeți cu liderul grupului, pentru că este altcineva înscris din partea grupului.
ParlaMint-RO_2017-10-16-CD.u12	Domnule președinte,Doamnă ministru,Stimați colegi,În general, când vorbim despre Ministerul Afacerilor Interne, ne gândim la Poliția Română, uitând că Ministerul Afacerilor Interne este un minister cu o importanță vitală pentru ceea ce înseamnă societatea românească. Uităm câteodată că sub umbrela acestui minister își desfășoară activitatea ISU, cei care, în fiecare zi, își pun viața în pericol salvând vieți. Uităm că acolo își desfășoară activitatea Poliția de Frontieră, care asigură granițele statului român. Uităm că acolo își desfășoară activitatea Jandarmeria, care asigură ordinea și liniștea publică. Poate că uităm că acolo își desfășoară activitatea Direcția de Combatere a Crimei organizate, a traficului de droguri și de persoane. Și nu ar trebui să uităm că aceste instituții și aceste direcții au nevoie de specialiști, pentru că aceștia se formează în timp, că pentru formarea lor este nevoie de bani, de investiții și că acești oameni, pentru a-și putea desfășura activitatea în bune condiții, au nevoie de dotări materiale.Nu știu dacă problema celor 18 persoane este mai importantă decât ar trebui să fie pentru noi, toți, problema de a încerca ca împreună să sprijinim acest minister, să încercăm prin comisiile de specialitate să aducem în plen modificări care să ne permită să ajutăm la bunul mers al ministerului și al direcțiilor care sunt în subordinea Ministerului Afacerilor Interne.Fiind membru al Comisiei pentru apărare, vă spun cu toată sinceritatea că am observat, în ultima perioadă, profesionalismul de care dau dovadă cei care conduc ministerul, structurile de conducere ale Ministerului Afacerilor Interne și dorința de a încerca să rezolve cât mai repede problemele cu care, într-adevăr, acest minister se confruntă.Închei adresându-vă, din nou, rugămintea ca împreună să venim și să încercăm să fim alături de acest minister important pentru România.Vă mulțumesc.
ParlaMint-RO_2017-10-16-CD.u13	Domnul Tinel.Scurt. O intervenție scurtă, pentru a face concesii tuturor, astăzi, cu timpul.
ParlaMint-RO_2017-10-16-CD.u14	Domnule președinte de ședință,Stimați colegi,Doamnă ministru,Întrucât luările de poziție de la acest microfon trebuie să fie corecte și în spiritul adevărului, vreau să vă reamintesc că în 2010 cumulul pensiei cu salariul a fost interzis, în Parlamentul României, printr-o lege.Acum, faptul că nu vreți să recunoașteți că ați generat această situație extrem de gravă la nivelul administrației, la nivel Ministerului Afacerilor Interne este altceva, și colegii mei vorbitori v-au reamintit acest lucru. Deci nu este nevoie să facem apel la memorie, foarte mare, să ne reamintim că cei care ați susținut actualul sistem, care, iată, v-a adus unde v-a adus, sunteți tocmai dumneavoastră.
ParlaMint-RO_2017-10-16-CD.u15	Domnul Pașcan.
ParlaMint-RO_2017-10-16-CD.u16	Bună ziua, tuturor!Doamnă ministru,Domnule președinte de ședință,Distinși colegi,Aș caracteriza această dezbatere, mai degrabă, ca pe o mascaradă, fiindcă granițele acestei dezbateri au fost configurate tocmai de președinte PSD, Liviu Dragnea. Este pur și simplu aberant să discutăm pe un segment al sistemului.Adică noi vorbim de pensionările și pensiile speciale din Ministerul Afacerilor Interne, când această busculadă este generată în sistem chiar de PSD, prin modificarea Legii cumulului pensiei cu salariul, și mai apoi prin declarații împotriva acestei legi promovate de doamna Olguța Vasilescu, care susținea că "... va crăpa sistemul, că nu mai este capabil să susțină pensiile speciale...". Deci ajungem într-o situație în care vine și dă socoteală, fiindcă așa a dorit domnul Liviu Dragnea, doar Ministerul Afacerilor Interne. Și aici este capcana, stimați colegi! Pentru că beneficiază de pensii speciale, deopotrivă, cei care sunt magistrați, au beneficiat - deja vorbim la timpul trecut - aviatori, diplomați, cei din serviciile secrete, evident, și cei din Ministerul Afacerilor Interne, Administrația Penitenciarelor și toate structurile de rigoare.Problema este de fond, pentru că nu statistic cuantificăm ce înseamnă aceste plecări masive și intrările, mai apoi, așa cum pune în balanță, absolut dezechilibrat, doamna ministru. Fiindcă una este să pierzi un specialist la 48-50 de ani, și apoi să spui că vine altul în loc - numeric, sigur, compensează -, dar vine un tânăr, vine de pe băncile școlii, ale facultății, nu are cum să compenseze experiența profesională, în serviciu, a unui profesionist, repet, după o activitate de circa 30 de ani.Problema este că mulți dintre cei plecați sunt în jur de 50 de ani, în plenitudinea forțelor intelectuale, cu experiență profesională bogată, cu multe cunoștințe și multe informații. Oare unde credeți că pleacă ei? Că vin 18 în Ministerul Afacerilor Interne, se reangajează... aceasta ar fi o problemă? Nu, stimați colegi! Și aici suntem noi ipocriți. Ei se întorc, într-o formă sau alta, și slujesc politicul. Se întorc în administrația publică locală, se lipesc de servicii deconcentrate, se lipesc de ministere, se lipesc unde pot, fiindcă se plictisesc la 50 de ani cu pensii speciale care le-ar permite să trăiască bine-mersi, dar nu te poți pregăti de anticamera morții la 50 de ani... să te pregătești să mori. Și atunci, cauți să activezi. Sigur că nu o să se regăsească în zona privată, fiindcă investițiile, în această guvernare, nu funcționează. Nu se generează alte locuri de muncă și de regulă cei care sunt din interiorul sistemului se vor întoarce acolo unde stăpânesc lucrurile și unde cunosc instituțiile respective.Așadar, aici este problema de fond, acea busculadă generată pe nepregătite, care nu apare în niciun Program de guvernare și care i-au pus pe acești oameni în fața faptului împlinit.Și, poate nu știți, este deja la pritocire un proiect legislativ prin care se pun în discuție tocmai aceste pensii speciale, cum să fie modificate. Inițiativa legislativă este deja înaintată Senatului României.Acestea sunt realitățile - să le pricepem cu toții. Și problema este cea pe care v-am spus-o eu, de fond. Căutați-i pe acești oameni și o să-i vedeți. Nu stau acasă să se bucure de pensii, sunt în sistem și servesc în continuare, bine-mersi, mâna celui care îi hrănește sau a celor care îi hrănesc politic.Vă mulțumesc.
ParlaMint-RO_2017-10-16-CD.u17	Domnul Borza.Domnule Borza, mă scuzați.Vă rog, haideți, să nu vă întorc... vă rog.Minoritățile nu au...
ParlaMint-RO_2017-10-16-CD.u18	Doamnă ministru,Domnule președinte,Dragi colegi,Sigur, sunt mulți ciocoi în Țara Românească, și, din păcate, cei mai mulți sunt în instituția pe care dumneavoastră o conduceți. Mă îngrijorează faptul că Ministerul Afacerilor Interne are una dintre cele mai mari alocări bugetare, 11,2 miliarde de lei, și la rectificare, acum în septembrie, s-au mai tăiat vreo 10 miliarde. În primul rând, le-am luat de la investiții, în special de la Ministerul Transporturilor și de la Ministerul Dezvoltării, să le dăm în salarii la Ministerul Afacerilor Interne, unde ați avut cea mai mare alocare, din nou, 1,1 miliarde de lei, la Ministerul Sănătății și pentru zona de servicii.Vreau să vă spun un lucru, făcând trimitere, evident, la alocuțiunea dumneavoastră. Vă plângeați că funcționați astăzi cu 27.000 de posturi mai puțin decât cele 150.000 pe care le aveți în organigramă.Vreau să vă reamintesc, stimată doamnă ministru, că în 2004 - pe vremea unei guvernări, tot a PSD-ului, și probabil a fost una dintre cele mai bune guvernări din istoria postdecembristă - Ministerul Afacerilor Interne funcționa cu 50.000 de funcționari mai puțin, și probabil funcționa mai bine, iar la vremea respectivă, în România trăiau cu vreo două, trei milioane de români mai puțin...... nu, mai mult, sigur, că ulterior au luat calea pribegiei, corect!Sigur, mă îngrijorează - și probabil aceasta ar trebui să vă îngrijoreze și pe dumneavoastră, doamnă ministru - că sunt peste 600.000 de dosare penale cu autor necunoscut, multe violuri, tâlhării, furturi și chiar crime. Mă îngrijorează, în egală măsură, prostul management al resursei umane - dumneavoastră considerați că este puțină - pentru că în cadrul aceluiași ștat de funcții și aceleiași organigrame puteți face redistribuiri. Sunt foarte multe direcții supradimensionate, excedentare de personal - și m-aș referi aici la Direcția Poliției Rutiere, care, realmente, îi agasează pe toți românii și care stă pitulită după tufă să mai ia niște bani din buzunarul peticit al românului, în loc să trimiteți aceste efective supradimensionate la nivelul secțiilor, în mijloacele de transport în comun - metrou, troleibuz tramvai etc. - unde românii sunt buzunăriți în fiecare zi, la nivelul comunelor și al micilor orașe. Aici cred că ar trebui să interveniți dumneavoastră.Sigur că sunt mulți funcționari în cadrul Ministerului Afacerilor Interne, așa cum am mai spus. Nu cred că se omoară nimeni cu munca. Trebuie să fim iarăși onești, salariul minim, la nivel de instituție, este de 3,7 ori mai mare decât salariul minim pe economie, acesta crescut acum la 1.450 de lei. Este o maximă imoralitate, așa cum spuneau și antevorbitorii mei - și aici aveți dreptate, nu dumneavoastră personal sunteți vinovată - ca un om în deplinătatea facultăților fizice și profesionale, la 44 de ani, la 45 de ani să părăsească sistemul, și să fie înlocuiți, apoi, de niște băieți și fete de pe băncile școlii și, cum spuneați adineauri, și cu școală mai puțină, că reduceți acum de la 2 ani la un an.Iar această imoralitate ne este, în egală măsură, imputabilă tuturor, pentru că am generat astfel de categorii privilegiate.Îmi aduc aminte...
ParlaMint-RO_2017-10-16-CD.u19	Încheiați, domnule deputat!
ParlaMint-RO_2017-10-16-CD.u20	Închei în 30 de secunde...Îmi aduc aminte că până acum vreo câțiva ani colegii din Ministerul Afacerilor Interne ieșeau anticipat la pensie și cu 24 până la 48 de salarii compensatorii, în funcție de vechime. Nu mai vorbesc de această inechitate flagrantă, mai nou, de a cumula pensia cu salariul.Evident că pe viitor trebuie să fim mult mai scrupuloși și mai riguroși în a salariza personalul din sectorul bugetar, pentru că ar trebuie să operăm cu principiul "După muncă, și răsplată". Or, aici, sigur că am serioase rezerve în ceea ce privește eficiența muncii prestate, pentru că, din păcate, într-un moment dat, numărul bugetarilor aproape s-a dublat în perioada 2004-2008.Mulțumesc mult.
ParlaMint-RO_2017-10-16-CD.u21	Mulțumesc.Domnul Pop.
ParlaMint-RO_2017-10-16-CD.u22	Mulțumesc, domnule președinte de ședință.Stimați colegi,Doamnă ministru,La inițiativa PSD, a Grupului PSD, și cu suportul și sprijinul tuturor grupurilor parlamentare am inițiat astăzi această discuție. Și cred că ne aflăm în situația în care Parlamentul României, prin această dezbatere, își exercită o funcție esențială, și anume controlul Legislativului asupra Executivului, în cazul de față, asupra Ministerului Afacerilor Interne.În mod clar, într-o astfel de dezbatere, trebuie să răspundem concret și credibil mai multor întrebări.O primă întrebare, în ceea ce privește această funcție de control, este dacă Ministerul Afacerilor Interne a încălcat legislația privind pensionările și prind angajările din 2017. Or, răspunsul care se degajă, în mod clar, din această dezbatere este că toate pensionările și toate angajările din anul 2017, din Ministerul Afacerilor Interne, au respectat legislația în vigoare. Este o concluzie importantă. Sigur, în cadrul funcției de control a Legislativului asupra Executivului trebuie să ne punem și problema dacă legislația este suficient de bună. Și, da, cred că una dintre concluziile cu care plecăm de la această dezbatere este că și legislația pe acest domeniu este perfectibilă. Aici este rolul nostru, al tuturor, să cooperăm, în principal, în Comisia pentru apărare și ordine publică - suntem reprezentate toate grupurile politice - pentru a găsi cele mai bune soluții pentru ca, pe viitor, legislația să fie mai bună.În al doilea rând, dezbaterea de astăzi a dat răspunsul unei întrebări extrem de importante - de ce sunt așa de multe pensionări? Pentru că, dacă ne uităm la doar doi ani, 2016 și 2017, în jur de 15% din efectivele Ministerului Afacerilor Interne s-au pensionat. Vreau să vă spun, comparativ, în nicio țară din Uniunea Europeană, din Regiune și cred că nici în lume, nu avem un exod așa de mare al cadrelor Ministerului Afacerilor Interne.Și încă o precizare. Dacă m-am referit strict la cea cantitativă, o să mă refer la cea calitativă. Ies la pensie exact oamenii care ajung la un apogeu al experienței și al performanței în domeniu. Și răspunsul la această întrebare este că, prin legislația pe care am probat-o în acest Parlament, în 2015 și în 2016, am creat, în România, cele mai bune condiții de pensionare din Regiune și din Uniunea Europeană, probabil și din lume.Sigur că o altă întrebare, pe care i-am adresat-o direct doamnei ministru, a fost - de ce ați aprobat așa de multe pensionări. Și răspunsul a venit extrem de tranșant. Dacă nu aprobam dosarele de pensionare, noi comiteam un abuz, încălcam un drept al oamenilor, pentru că, într-adevăr, colegii din opoziție au dreptate, trebuie să luam în calcul - când discutăm chestiunea pensionărilor din Ministerul Afacerilor Interne - atât corectitudinea și o singură viteză în ceea ce privește contribuțiile, și poate o singură abordare în ceea ce privește beneficiile.Dar vreau să vă spun ceva, stimați colegi!Aici, în acest caz, vorbim de personal din Ministerul Afacerilor Interne, care, în timpul vieții active are foarte multe interdicții pe care noi, ceilalți, sau în alte domenii ale vieții economice și sociale, nu le avem. Deci trebuie să vedem și să punem în balanță toate aspectele, nu doar ceea ce ne convine.O altă întrebare la care trebuie să primim și cred că am primit răspunsul în această dezbatere. Cumulul - de ce există cazuri de cumul al pensiei cu salariul în Ministerul Afacerilor Interne, în anul 2017? Cifrele prezentate aici de doamna ministru cred că sunt elocvente. Sunt, dacă am reținut bine, 18 persoane dintr-un total de 127.000 de persoane. Că e mult, că este puțin va trebui să stabilim acest lucru.Dar principala explicație rezidă într-o Decizie a Curții Constituționale a României. Nimeni nu a adus în discuție această decizie, care spune că "interdicția acestui cumul reprezintă o discriminare".În același timp, trebuie să avem în vedere și o chestiune de ordin tehnic. Vedeți, în Ministerul Afacerilor Interne vorbim de un domeniu extrem de specializat. Cine poate să ofere consultanță și consiliere unui ministru sau unui secretar de stat, cred că trebuie să aibă o pregătire și o experiență în domeniu extrem de mari. Or, tocmai din această categorie cred că s-au selectat oamenii - și există în general - oamenii care pot să ofere consultanță și consiliere specializate.Eu cred că, în urma acestei dezbateri, se degajă două concluzii, și anume:În primul rând, împreună, colegii din arcul guvernamental și din opoziție, va trebui să stabilim dacă legislația a fost încălcată. Or, prin datele prezentate, prin răspunsurile care au fost și care vor mai fi la întrebările dumneavoastră, cred că putem constata cu toții că legislația nu a fost încălcată.Și o altă concluzie - cred că, într-adevăr, trebuie să degajăm și să promovăm o dezbatere specializată și o conlucrare, prin care legislația din domeniu, într-adevăr, să fie îmbunătățită și situații pe care le considerăm inadecvate să nu se mai repete în viitor.Vă mulțumesc.
ParlaMint-RO_2017-10-16-CD.u23	Doamnă ministru, am încheiat dezbaterile.Vă rog, aveți cinci minute, pentru explicații.
ParlaMint-RO_2017-10-16-CD.u24	Mulțumesc frumos, domnule președinte.V-am ascultat cu multă atenție pe toți cei care ați dorit să vă spuneți punctul de vedere.Nu am primit o întrebare directă, însă simt nevoia să fac câteva precizări.Ar fi fost ideal dacă aș fi găsit în Ministerul de Interne, atunci când am preluat mandatul, o strategie de gestionare a politicii de resurse umane pe termen mediu și lung, așa cum ar fi fost normal. Mă gândesc că poate aș fi găsit niște măsuri care deja erau în implementare.Vă spun cu tristețe: nu am găsit. Nu sunt măsuri. Sau vi se par măsurile pe care eu le-am indicat în informarea mea, măsuri pe termen mediu și lung?Poate că sunt măsuri pe termen mediu și lung, dar când vorbim de memorandumuri de ocupare a peste 4.000 de funcții - funcții de conducere și funcții din surse externe - care s-au aprobat în Guvern și urmează să se aprobe în următoarea ședință de Guvern, nu cred că vorbim de o măsură pe termen mediu.Dacă vorbim de creșterea cifrei de școlarizare, de la 1.500 - o promoție pe an - la 5.600, nu cred că vorbim de niște măsuri pe termen lung.Cred că vorbim despre dorința de a găsi modalități concise, clare, de a rezolva această problemă atât de serioasă, pe care, credeți-mă, o conștientizez poate mai bine decât dumneavoastră.Ați considerat că discursul, informarea mea, a ținut mai mult de domeniul politicului. Eu am insistat, și poate de aceea am și riscat să depășesc timpul alocat, în a vă pune la dispoziție date.Datele n-au nimic comun cu politica, doamnelor și domnilor. Și dacă ați fi ascultat cu atenție, ați fi văzut că am încercat să prezint cât se poate de real și de exact o situație pe care nu am generat-o eu, pe care încerc s-o gestionez cu echipa mea de la minister, și am încredere că o să și reușesc.S-a mai făcut o observație și este important să punctez. S-a spus că am pus... sau s-au desființat posturi de poliție. Am rugămintea să vă luați informațiile reale.Vă asigur că nu există nicio secție sau un post de poliție desființat ca urmare a pensionării angajaților. Nu am pus nicăieri lacătul pe sediul poliției.A mai fost o discuție referitoare la cumulul pensie-salariu. Îi mulțumesc colegului meu de la PSD pentru că a punctat. Și se știe foarte bine că există acea Decizie a Curții Constituționale care consideră că Ordonanța privind interzicerea cumulului pensie-salariu era un act normativ neconstituțional.Poate găsim, împreună, modalități în care să reglementăm concret, pentru anumite zone, această situație. Dar trebuie să fie un efort comun.Am discutat aici despre infracționalitate. Am punctat că ne menținem la un nivel scăzut. Am înțeles că în alte vremuri s-au gestionat cu oameni mai puțini, angajați ai ministerului, problemele. Însă haideți să ne raportăm la situația reală și la ceea ce se întâmplă în prezent!Și eu vă spun cu certitudine că fenomenul infracționalității sesizate a scăzut, deși luați act, vă rog, că împreună cu acești angajați despre care înțeleg că socotiți că au salarii prea mari și poate prea multe libertăți, înțeleg că sunt foarte mulți polițiști în poliția rutieră care deranjează. Eu spun că nu. Eu spun că-și fac treaba, așa cum pot mai bine, cu multă responsabilitate.Nu cred că soluția ar fi acum să aducem oameni din stradă fără să-i pregătim. Nu cred că soluția ar fi să reducem din numărul de angajați, numai pentru că în alte vremuri ne făceam treaba cu oameni mai puțini, deși, ca număr de locuitori, eram mai mulți.Uitați-vă că România nu este o țară amenințată din punctul de vedere al terorismului!Uitați-vă că în România fenomenul migraționist este...... bine gestionat!Uitați-vă că partenerii noștri din Uniunea Europeană apreciază ce face Ministerul Afacerilor Externe cu angajații, așa, puțini, pe care îi are.Eu vă mulțumesc.Despre toate celelalte aspecte, vreau să vă asigur că sunt la dispoziția dumneavoastră. Ori în cadrul comisiilor, ori prin interpelările pe care dumneavoastră le puteți face, suntem aici și vă vom răspunde de fiecare dată, cu responsabilitate și corectitudine, la tot ce veți dori dumneavoastră să știți despre domeniul de activitate atât de complex pe care îl gestionează Ministerul Afacerilor Interne.Vă mulțumesc.
ParlaMint-RO_2017-10-16-CD.u25	Mulțumesc.Închidem ședința.Ne vedem mâine dimineață, la declarații politice. La ora 10,00 - plenul. @
