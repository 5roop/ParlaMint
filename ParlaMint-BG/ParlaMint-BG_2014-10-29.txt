ParlaMint-BG_2014-10-29.u1	Налице е кворум, откривам пленарното заседание. [[Звъни.]] След заседанието на Председателския съвет предлагам на вниманието на народните представители следната Програма за работа на Народното събрание за времето от 29 до 31 октомври 2014 г. В началото на днешния пленарен ден ще положи клетва обявеният за избран за народен представител господин Добрин Ненов Данев от 19. Изборен район, Русенски. „1. Проект на Решение за създаване на Временна комисия по правни въпроси. Вносители са Димитър Главчев и група народни представители от 28 октомври 2014 г. 2. Проект на Решение за създаване на Временна комисия по бюджет и финанси. Вносители са Димитър Главчев и група народни представители от 28 октомври 2014 г. 3. Изслушване на заместник министър-председателя по икономическата политика и министър на регионалното развитие и министър на инвестиционното проектиране относно готовността на Министерството на регионалното развитие и на Агенция „Пътна инфраструктура“ за предстоящия зимен сезон и предприетите действия за осигуряване на координация и готовност за поддържането и почистването на пътищата от републиканската пътна мрежа, с оглед осигуряване на безопасност на движението и недопускане на затруднения за гражданите на Република България, както и да се изяснят причините, довели до липса на финансов ресурс за подготовка на републиканските пътища за зимния сезон. Вносител е Лиляна Павлова, 28 октомври 2014 г. 4. Изслушване на министъра на здравеопазването относно проблеми с изпълнението на задължителния имунизационен календар по Наредба № 15 на Министерството на здравеопазването. Вносител е Десислава Атанасова”. Точка 5, която се предлага да бъде първа за утрешното пленарно заседание – четвъртък, е: „Изслушване на заместник министър-председателя и министър на правосъдието и на министъра на вътрешните работи относно предприетите мерки от страна на Министерския съвет по проблемите със засилващия се миграционен натиск към България. Вносители са Цветан Цветанов и група народни представители”. Тук искам да Ви уведомя, че преди началото на днешното заседание е постъпило допълнително предложение към тази точка и посочените лица да бъде включен за изслушване и шефът на Агенцията за бежанците – допълнение към лицата, които се предлага да бъдат изслушани по този проблем. „6. Изслушване на министъра на околната среда и водите на Република България относно Решение № 28-ОС/2014 г. за преценяване на вероятната степен на значително отрицателно въздействие на цялостен и годишен работен проект за 2014 г. за търсене и проучване на нефт и природен газ в границите на Блок „1 11 Вранино“. Вносител е Калина Балабанова, 28 октомври 2014 г.” Предлагаме това да бъде т. 2 за утрешното пленарно заседание. И т. 3 за утрешното пленарно заседание, а иначе т. 7 в днешната програма: „Изслушване на министъра на икономиката, енергетиката и туризма относно сделката с германската частна компания „Кльостерс”, представлявана у нас чрез дружеството с ограничена отговорност „Цемеко”. Изслушването е във връзка с Решението на Министерския съвет от 2 октомври 2014 г. да компенсира щета за над 4 млн. евро по нереализиран проект. Вносител е господин Станислав Станилов.” Точка 8, която предлагаме за т. 1 за петък, тъй като тя зависи от работата на Временната комисия по бюджет и финанси, която се надявам да изберем малко по-късно днес, е: „Доклад на Временната комисия по бюджет и финанси по Доклад на Българската народна банка относно събитията и предприетите действия, свързани с „Корпоративна търговска банка” АД и Търговска банка „Виктория” ЕАД”. И обичайният парламентарен контрол по чл. 89-101 от Правилника за организацията и дейността на Народното събрание, предвиден от 11,00 ч. за петъчния ден. Моля да гласуваме предложения Ви Проект за програма. Гласували 212 народни представители: за 211, против няма, въздържал се 1. Предложението е прието. Преминаваме към: ПОЛАГАНЕ НА КЛЕТВА ОТ НАРОДЕН ПРЕДСТАВИТЕЛ. Моля, квесторите, поканете господин Данев за полагане на клетва. С Решение № 1351-НС от 28 октомври 2014 г. относно обявяване на избран за народен представител в 19. Изборен район, Русенски, Централната избирателна комисия ни уведомява за следното: С писмо вх. № НС-02-70 от 28 октомври 2014 г. на ЦИК е получено Решение на Народното събрание от 27 октомври 2014 г., с което на основание чл. 72, ал. 1, т. 1 и ал. 2 от Конституцията на Република България са прекратени пълномощията на народния представител Христо Иванов Белоев, избран от 19. Изборен район, Русенски и издигнат от Коалиция „БСП лява България“ в Четиридесет и третото народно събрание. „На основание чл. 247, т. 6 и чл. 302, ал. 1 от Изборния кодекс Централната избирателна комисия РЕШИ: Обявява за избран за народен представител в 19. Изборен район, Русенски Добрин Ненов Данев, ЕГН ..., от листата на Коалиция „БСП лява България“ в Четиридесет и третото народно събрание. Решението да се обнародва в „Държавен вестник”.” Моля да станем за полагане на клетва.
ParlaMint-BG_2014-10-29.u2	„Заклевам се в името на Република България да спазвам Конституцията и законите на страната и във всичките си действия да се ръководя от интересите на народа. Заклех се.” [[Ръкопляскания.]]
ParlaMint-BG_2014-10-29.u175	Много благодаря, ще бъда съвсем кратък. Петвалентната ваксина – цената е около 43 лева, шествалентната ваксина на единия производител е 124 лева, а на другия – 73 лева. През 2012 г., когато изцяло е поета ваксинацията от Министерството на здравеопазването, са реализирани 180 хиляди дози на стойност около 8 млн. лв. Ако, казвам „ако”, защото не е ясно, през 2015 г. бъдат ваксинирани нашите деца с шествалентна ваксина, Министерството на здравеопазването ще похарчи приблизително 11 млн. лв. Благодаря много.
ParlaMint-BG_2014-10-29.u176	Благодаря Ви, господин министър. С това за днес изчерпваме дневния ред. Утре, редовно пленарно заседание – в 9,00 ч. Закривам пленарното заседание. [[Звъни.]]
