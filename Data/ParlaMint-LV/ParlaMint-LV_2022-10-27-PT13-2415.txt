ParlaMint-LV_2022-10-27-PT13-2415-U1	Labrīt, godātie kolēģi! Sāksim Latvijas Republikas Saeimas 2022. gada 27. oktobra sēdi. Godātie kolēģi, mēs, 13. Saeima, esam sanākuši uz Saeimas šā sasaukuma pēdējo sēdi. sasaukuma pēdējo sēdi. 1. novembrī šeit sanāks jaunievēlētā 14. Saeima. Godātie kolēģi, šajā sasaukumā no mums ir aizgājuši kolēģi Juta Strīķe, Inese Ikstena, Ojārs Ēriks Kalniņš un Aldis Blumbergs. Ar klusuma brīdi pieminēsim viņus. (Klusuma brīdis.) Paldies. Godātie kolēģi, darbs 13. Saeimā bija īpašs. Mēs piedzīvojām pandēmiju, hibrīduzbrukumu pie Latvijas robežas, karu Ukrainā, un mēs strādājām īpašā režīmā gan klātienē, gan attālināti, un brīžam tas bija ārkārtīgi intensīvi. Mums visiem kopā bija jāpieņem būtiski lēmumi saistībā ar valsts drošību, energokrīzi, mums bija jāmeklē veidi, kā atbalstīt mūsu iedzīvotājus, mūsu uzņēmējus, jāīsteno virkne reformu. Droši vien bija arī kļūdas, tomēr izdarīts ir ļoti, ļoti daudz. Un var teikt, ka šis sasaukums ir īpašs, jo mēs sagaidām mūsu Saeimas simtgadi. Godātie kolēģi, es pateicos jums visiem par darbu 13. Saeimā. Paldies jums, Saeimas deputāti! Godinot mūsu parlamenta simtgadi, šodien vizītē ir ieradusies Eiropas Parlamenta priekšsēdētāja Roberta Metsola. Metsolas kundze ir juriste, viņa ir bijusi Eiropas ir bijusi Eiropas Parlamenta deputāte no 2013. gada. No 2020. gada novembra viņa ir bijusi Eiropas Parlamenta viceprezidente un 2022. gada janvārī tika ievēlēta par Eiropas Parlamenta prezidenti. Metsolas kundze, vārds jums!
ParlaMint-LV_2022-10-27-PT13-2415-U2	Liels paldies, priekšsēdētājas kundze, deputāti, Eiropas Parlamenta deputāti! Es vēlētos sākt uzrunu ar pateicības vārdiem – es pateicos jums visiem un visiem cilvēkiem, kurus jūs pārstāvat. Latvija man vienmēr būs simbols – cerību, pārmaiņu un noturības simbols. Tā pierāda, ka cilvēki un tauta var pārvarēt grūtības, var pretoties un vest aiz sevis, var atbrīvoties no vēstures važām, pievienoties Eiropas Savienībai un veidot mūsu kopīgo nākotni. Eiropas vērtības un iezīmes ir personificētas Latvijas cilvēkos. 2022. gads iezīmē ļoti būtisku simtgadi. Mēs svinam jūsu demokrātiju, jūsu cilvēktiesību cieņu un brīvību, jūsu brīvību izvēlēties savu likteni. Pirms simts gadiem jūsu deputāti sanāca pirmā brīvi ievēlētā parlamenta – Satversmes sapulces – sēdē un kopā pieņēma Latvijas Republikas Satversmi. 1990. gada maijā – pēc 50 okupācijas gadiem – Augstākā padome Rīgā atbrīvojās no Padomju Savienības. Latvijas valsts tika atjaunota, un tika atjaunota 1922. gada Satversme. Tam vajadzēja drosmi, tam vajadzēja ticību un cilvēku spēku. Es patiešām vēlētos godināt tos 138 cilvēkus – vīriešus, sievietes –, deputātus, par viņu drosmi. Un tieši šajā garā es arī iztēlojos šīsdienas Ukrainu, jo ir nepieciešama politiska drosme, lai atjaunotu normalitāti šajā periodā, kad stājamies pretī netaisnīgajai, pretlikumīgajai un nepieņemamajai Krievijas agresijai un iebrukumam suverēnā valstī Eiropā. Mums ir jābūt skaidram – šobrīd mēs piedzīvojam Kremļa mēģinājumu pārrakstīt vēsturi, atjaunot dzelzs priekškaru, kuru latvieši palīdzēja nojaukt, un pagājušā gadsimta ietekmes sfēru sistēmu. Tas ir nepieņemami, un tas ir īpaši nepieņemami Eiropas Savienībā. Mēs ļoti ātri pieņēmām tālejošas un sāpīgas sankcijas pret Krieviju un Baltkrieviju, ļoti ātri ierobežojām piekļuvi Eiropas Savienības kapitāla un finanšu tirgiem, aktīvi samazinājām savu energoatkarību no Krievijas, aizvērām piekļuvi mūsu ūdeņiem, ostām, gaisa telpai un transporta telpai visiem Krievijā reģistrētajiem transportlīdzekļiem. Mēs pieņēmām Ukrainu un Moldovu kā Eiropas Savienības kandidātvalstis. Mēs atradām vietu ukraiņiem savās mājās un sirdī, kā arī nepārtraukti atbalstām Ukrainu militāri, finansiāli un humāni. Mums ir gods, un mēs lepojamies ar to, ka esam kopā ar Ukrainu, bet mums ir jāizdara vēl vairāk. Savā pirmajā uzrunā (kad kļuvu par Eiropas Parlamenta prezidenti) es apsolīju, ka mūsu institūcija nekad nebūs neitrāla starp ugunsgrēku un ugunsdzēsējiem. Un mums ir jāturpina palīdzēt Ukrainai, lai tā uzvarētu. Tas nozīmē, ka Krievija ir jāsauc pie atbildības par kara noziegumiem, kad tiek nogalināti civiliedzīvotāji. Tas nozīmē, ka ir jāpieņem vēl vairāk sankciju. Tas nozīmē, ka ir jāstiprina drošība Latvijas robežreģionos. Tas nozīmē, ka ir vēl vairāk jāpalīdz Ukrainai finansiāli un militāri, arī piegādājot tai tankus un pretgaisa aizsardzības sistēmas. Tas arī nozīmē, ka ir jāstiprina pārrobežu saikne starp Baltijas valstīm tādā veidā kā, piemēram, būvējot ātrgaitas infrastruktūras projektu Rail Baltica, kas šobrīd ir ļoti svarīgs arī militārajai mobilitātei. Tāpat nevar noliegt, ka pēdējos astoņos mēnešos lēmumu pieņemšanas smaguma centrs Eiropas aizsardzības un drošības jomā tagad atrodas Baltijas reģionā, kura centrā ir Latvija. Jūs ļoti labi apzināties, ar ko mums ir darīšana. Latvija jau ilgstoši brīdināja citas valstis par Krieviju, un Latvijai bija taisnība. Jūs labāk nekā jebkurš cits saprotat – mums ir jācīnās par mieru, un mēs to panāksim! –, ka tam ir jābūt īstam mieram: ar brīvību, taisnīgumu un atbildību. Šodien Latvija ir vadošā valsts Eiropas Savienībā, pārvarot un pretojoties Kremļa propagandas izplatīšanai un hibrīdapdraudējumiem. Tāpat Latvijas pieredze un līderība būs izšķiroša nākamajos soļos, kuri jāveic Eiropai, lai pārvarētu smagos draudus mūsu demokrātiskajām vērtībām un Eiropas Savienības labklājībai un mieram. Kopā mums ir jāizveido reāla drošības un aizsardzības savienība, kas papildinātu NATO. Latvija Ukrainai ir izrādījusi milzīgu solidaritāti. Tāpat Latvija parāda Eiropai, kā valstu līderi un arī pilsoņi var vienoties, lai pretotos brutālam autokrātiskam spēkam. Taču ir nepieciešama spēcīgāka Eiropas Savienības solidaritāte. Tas ir īpaši svarīgi, pārvarot kopīgo energoresursu un ekonomikas krīzi. Šie ir mūsu lielākie izaicinājumi, un Eiropas Savienībai ir jārīkojas vienoti, lai risinātu tādas problēmas kā energoresursu cenas, energoapgādes pārrāvumi un inflācija, kas sasniedz divciparu skaitli. Ja mēs nerīkosimies kopā tagad, tad strauji augošie negatīvie efekti ietekmēs Eiropas Savienības uzņēmēju, mājsaimniecību un pilsoņu labklājību. Mūsu bankas un finanšu nozare jau šobrīd jūt spiedienu. Vienlaikus ļoti strauji pieaug procentu likmes, un tas strauji samazinās vērtību cilvēku mājām, algām, pensijām un valstu budžetiem. Atgūties pēc pandēmijas mūsu ekonomikai izdevās, pateicoties mūsu ekonomikas pārvaldības ietvaram un programmai Next Generation EU. Mums bija nepieciešama liela drosme, lai to īstenotu, vajadzēja ļoti daudz sarežģītu lēmumu. Tāpat mēs arī zinām, ka parāds nav brālis, mums tas būs jāatmaksā. Vienīgais veids, kā to paveikt, ir vienoties un atgriezt Eiropas Savienības ekonomiku uz stabilas izaugsmes ceļa. Draugi, šis ir laiks, kad būs nepieciešama spēcīgāka Eiropas un Eiropas Savienības integrācija. Latvija un deviņas citas valstis pievienojās Eiropas Savienībai tajā izšķirošajā 2004. gada dienā. Kopš tā laika esam pieredzējuši milzīgas pārmaiņas, ko dod dalība Eiropas Savienībā, pārmaiņas ne tikai attiecībā uz mūsu iekšējiem tirgiem, vietējām kopienām, bet arī Eiropā kopumā. Mēs mainījāmies kopā, un mums ir jāpaliek kopā. Šajā ziņā ir ļoti svarīgi saglabāt un stiprināt sakarus starp valstu parlamentiem. Esmu apņēmības pilna uzlabot saikni starp Eiropas Parlamentu un valstu parlamentiem. Zinu, cik daudz šīs institūcijas var paveikt, sadarbojoties kopā. Eiropas nākotne balstās uz Eiropas unikālo spēju ātri, neatlaidīgi un vienoti pielāgoties. Tāpēc manās acīs Eiropa vienmēr ir simbolizējusi nākotni, pārmaiņas, iespējas un cerības. Kad pirms dažiem gadiem notika Brexit, pieredzējām, ka daudzi politiskie spēki dažādās valstīs uzskatīja, ka labāk būtu Eiropu pamest. Mums šķita, ka tas varētu radīt domino efektu, un daudzas citas valstis varbūt arī domāja, ka tā būs labāk, taču šobrīd neviens tā vairs nesaka – neviens tā vairs nesaka! Gluži pretēji – ir aizvien garāks un garāks saraksts ar tām valstīm, kas vēlas mums pievienoties. Tas apliecina cerību kopīgajā nākotnē jauniešiem Eiropā. Tikai kopīgiem spēkiem Eiropa spēs pārvarēt mūsu laiku un nākamās simtgades izaicinājumus. Paldies. (Aplausi.)
ParlaMint-LV_2022-10-27-PT13-2415-U69	Jā, paldies. Augsti godātie deputāti! Nav reģistrējušies: Aigars Bikše, Aldis Gobzems, Marija Golubeva, Rihards Kols... tikko redzēju viņu kaut kur... Ināra Mūrniece, Romāns Naudiņš, Igors Pimenovs, Sandis Riekstiņš, Andris Skride, Karina Sprūde, Edgars Tavars, Jānis Urbanovičs, Inese Voika un Jānis Vucāns.
ParlaMint-LV_2022-10-27-PT13-2415-U70	Sēdi slēdzu.
