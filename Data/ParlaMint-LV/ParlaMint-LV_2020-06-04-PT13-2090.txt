ParlaMint-LV_2020-06-04-PT13-2090-U1	Labrīt, godātie deputāti! Sāksim izskatīt Saeimas 2020. gada 4. jūnija attālinātās ārkārtas sēdes darba kārtību. Darba kārtībā – likumprojektu izskatīšana. Likumprojekts “Par nekustamā īpašuma Riharda Vāgnera ielā 4, Rīgā, nodošanu Rīgas Riharda Vāgnera biedrībai”, otrais lasījums. Godātie kolēģi, mēs iepriekšējā sēdē paguvām izskatīt pirmos trīs priekšlikumus. (Sēdes vadītāja noklaudzina ar āmuru.) Sāksim darbu ar 4. priekšlikuma izskatīšanu. Atbildīgās komisijas vārdā – deputāts Raivis Dzintars.
ParlaMint-LV_2020-06-04-PT13-2090-U2	Labrīt, cienījamā Saeimas priekšsēdētāja! Godātie kolēģi! Tātad turpinām strādāt ar likumprojektu. 4.–9. priekšlikums ir saistīts un runā par jaunās... pēc jaunās numerācijas par likumprojekta 2. un 3. pantu. 2. pantā tiek teikts, ka valsts konkrētu īpašumu bez atlīdzības nodod Rīgas Riharda Vāgnera biedrībai. Minēts īpašuma kadastra numurs un biedrības reģistrācijas numurs. 3. pantā savukārt definēti šī īpašuma nodošanas mērķi – tātad nodrošināt kultūras pieminekļa atjaunošanu, tā turpmāku publisku pieejamību un izmantošanu kultūras un izglītības mērķiem. Tāpat arī noteikts, ka biedrība ir par šo īpašumu atbildīga. 4. – Juridiskā biroja priekšlikums. Ir daļēji atbalstīts un iekļauts 8. un 9. priekšlikumā. Attiecīgi par šo priekšlikumu aicinu balsot “pret” vai atturēties.
ParlaMint-LV_2020-06-04-PT13-2090-U303	Kolēģi, ievērojot opozīcijas izteikto lūgumu un arī sēdes vadītājas aicinājumu sadzirdēt opozīcijas izteiktos lūgumus un noteikt atšķirīgā laikā sēdes, Aizsardzības, iekšlietu un korupcijas novēršanas komisijas sēde būs 30 minūtes pēc šīs sēdes beigām. (Smiekli.)
ParlaMint-LV_2020-06-04-PT13-2090-U304	Tātad Aizsardzības, iekšlietu un korupcijas novēršanas komisija – 30 minūtes pēc sēdes beigām. Paldies. Līdz ar to Saeimas šā gada 4. jūnija ārkārtas attālināto sēdi slēdzu.
