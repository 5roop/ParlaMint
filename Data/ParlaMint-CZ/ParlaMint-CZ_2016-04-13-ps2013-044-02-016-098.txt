ParlaMint-CZ_2016-04-13-ps2013-044-02-016-098.u1	98. Návrh poslanců Vladislava Vilímce, Jany Černochové, Radka Vondráčka, Jiřího Junka a Jany Hnykové na vydání zákona, kterým se mění zákon č. 212/2009 Sb., kterým se zmírňují majetkové křivdy občanům České republiky za nemovitý majetek, který zanechali na území Podkarpatské Rusi v souvislosti s jejím smluvním postoupením Svazu sovětských socialistických republik, ve znění zákona č. 121/2012 Sb. /sněmovní tisk 403/ - prvé čtení podle § 90 odst. 2 Znovu upozorňuji, že je navrženo, abychom s návrhem zákona vyslovili souhlas již v prvém čtení. Stanovisko vlády jsme obdrželi jako sněmovní tisk 403/1. Prosím, aby za navrhovatele předložený návrh uvedl pan poslanec Vladislav Vilímec. Prosím, máte slovo.
ParlaMint-CZ_2016-04-13-ps2013-044-02-016-098.u2	Děkuji, paní místopředsedkyně. Dovolte mi, abych stručně vystoupil za navrhovatele sněmovního tisku 403, tedy za pana poslance Vilímce, paní Janu Černochovou, pana Junka, pana Vondráčka a paní Hnykovou. Jedná se o novelu zákona č. 212/2009, kterým se zmírňují majetkové křivdy občanům České republiky za nemovitý majetek, který nechali na území Podkarpatské Rusi v souvislosti s jejím smluvním postoupením tehdejšímu Sovětskému svazu. Chtěl bych pouze uvést, že původní návrh byl schvalován v roce 2009. Byl to také poslanecký návrh. Takovými hlavními protagonisty toho návrhu byla paní poslankyně Orgoníková a paní poslankyně Dundáčková. Pak zákon byl novelizován v roce 2012, poněvadž měl určité problémy v textové jednoznačnosti výkladu. Senát přišel v roce 2012 s novelou. Ta prošla v roce 2012. Přesto došlo k tomu, že z aplikace současného zákona, byť byl novelizován v roce 2012, vyplývá, že část oprávněných osob se odškodnění z důvodu svého věku prostě nedočká. Původní vlastníci totiž již dávno zemřeli a děti jako jediní z kategorie oprávněných osob již také ve většině případů přesáhly 80 let svého věku a identifikovány jsou již případy, kdy děti jako oprávněné osoby uplatnily přihlášku, dokonce jim bylo vyhověno, ale už se nedožily převodu peněz na jejich účet. V takovém případě bohužel nárok oprávněného zaniká. Poslanecký návrh novely je tedy veden snahou odstranit tento rozpor s elementárním pojetím spravedlnosti v demokratickém právním státě a zahrnout mezi okruh oprávněných osob také vnuky původních vlastníků a případně i závětní dědice. Samozřejmě můžeme diskutovat - a jsem připraven diskutovat - o detailech našeho návrhu. Přečetl jsem si stanovisko vlády. Můžeme diskutovat o tom, zda rozsah rozšíření oprávněných osob je adekvátní. Tady je namístě připomenout, že předchozí odškodňovací předpisy, ať již z 90. let, nebo později, v zásadě nikdy nezužovaly výčet oprávněných osob pouze na děti původních vlastníků, jako je to v tomto zákoně. Také můžeme diskutovat o spíše extrémní domněnce vládních legislativců, zda náhodou text našeho poslaneckého návrhu by neumožnil odškodňovat jeden soubor majetku více než jednou. Jsem přesvědčen, že to nelze takto aplikovat. Přesto můžeme hledat na výborech ještě nějaké přesnější legislativní vyjádření. [[(V sále je rušno.)]] Vážené kolegyně a kolegové, protože skutečně není čas... Tento návrh zákona je podáván z toho důvodu, aby byl naplněn původní záměr zákona odškodnit ty, kteří zanechali na Podkarpatské Rusi majetek. Stát v 50. letech dostal za tento majetek určitý peněžní obnos, bylo to v přepočtu asi 920 mil. korun československých, a považuji tedy za zcela v rozporu s právem, že stát v minulosti tento obnos ve větším rozsahu nepoužil k odškodnění vlastníků a oprávněných osob. Můžeme to v dnešní situaci napravit. Proto žádám, vážené kolegyně a kolegové, o podporu dalšího projednávání tohoto návrhu ve výborech. Děkuji za pozornost.
ParlaMint-CZ_2016-04-13-ps2013-044-02-016-098.u18	Děkuji. Tak jak jsem konstatoval v rozpravě, kdy jsem procedurálně navrhoval ústavněprávnímu výboru, tak ještě jednou opakuji svoji prosbu.
ParlaMint-CZ_2016-04-13-ps2013-044-02-016-098.u19	Ano, i o tomto návrhu budeme hlasovat. Táži se, zda je ještě jiný návrh. Není. Zahajuji hlasování a táži se, kdo je pro, zmáčkněte tlačítko, zvedněte ruku. Proti? Hlasování končím. Je to hlasování s pořadovým číslem 116, do kterého je přihlášeno 122 přítomných, pro 84, proti 22. Konstatuji, že tento návrh byl přikázán k projednání ústavněprávnímu výboru jako dalšímu výboru. Nyní budeme hlasovat o zkrácení lhůty na projednávání ve výborech na 30 dní. Zahajuji hlasování a táži se, kdo je pro, zmáčkněte tlačítko, zvedněte ruku. Proti? Hlasování končím. Je to hlasování s pořadovým číslem 117, do kterého je přihlášeno 124 přítomných, pro 65, proti 20. Konstatuji, že návrh byl přijat a lhůta na projednání ve výborech byla zkrácena na 30 dní. Tímto končím projednávání tohoto bodu. Vzhledem k tomu, že jsme schválili za podmínky projednání tohoto zákona ukončení dnešního jednacího dne, v tuto chvíli přerušuji schůzi do zítřejšího rána 9 hodin, kdy budeme pokračovat dle schváleného programu. Děkuji za spolupráci a přeji hezký večer.
