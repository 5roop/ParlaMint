ParlaMint-PL_2015-11-12-senat-01-1.u1	Szanowni Państwo Marszałkowie! Szanowne Panie i Panowie Senatorowie! Ekscelencjo! Dostojni Goście! Panie Prezesie! Szanowni Państwo, otwieram pierwsze posiedzenie Senatu Rzeczypospolitej Polskiej IX kadencji. Przede wszystkim… [[Oklaski]] To brawa dla państwa. Przede wszystkim chcę na wstępie bardzo serdecznie podziękować wyborcom – tak jak dziękowałem w Sejmie – którzy wybierali swoich kandydatów w tych wyborach, niezależnie od barw partyjnych, na jakie się zdecydowali. Dziękuję im, bo wybory są najważniejszym aktem w demokracji. Te wybory przebiegły spokojnie, sprawnie. Dziękowałem już dzisiaj panu sędziemu Wojciechowi Hermelińskiemu, przewodniczącemu Państwowej Komisji Wyborczej, za ich sprawne przeprowadzenie i sprawne, bez zakłóceń, ogłoszenie wyników. To było bardzo ważne, zwłaszcza w aspekcie doświadczeń, z jakimi mieliśmy do czynienia nie tak dawno, i to – mogę powiedzieć śmiało – przywraca wielu ludziom z całą pewnością wiarę w to, że demokracja w Polsce jest prawdziwa. [[Oklaski]] Ja myślę, że na dojrzałą już w zasadzie demokrację w naszym kraju wskazuje także wynik tych wyborów – wynik niespodziewany, wynik, który odwrócił scenę polityczną, także tutaj, w Senacie. Dziś jedno ugrupowanie, Prawo i Sprawiedliwość, i Zjednoczona Prawica zdobyły większość i w Sejmie, i w Senacie – większość samodzielną, pozwalającą na przyjęcie każdej uchwały. I to jest istotne, bo chcę powiedzieć z całą mocą: Szanowni Państwo, to przede wszystkim wielka odpowiedzialność, ogromna odpowiedzialność za to, czy zobowiązanie, umowa ze społeczeństwem, która została przez państwa w czasie kampanii wyborczej zawarta, zostanie zrealizowane. Oczywiście mówię to z pełną świadomością, z wiedzą o tym, że jesteście państwo izbą wyższą parlamentu, w moim przekonaniu izbą niezwykle ważną – ponad pięćset lat tradycji – a także symboliczną, co chcę bardzo mocno podkreślić. Bo trwały i trwają różne dyskusje na temat tego, czy Senat powinien w Rzeczypospolitej istnieć, czy powinien zostać zlikwidowany. A to jedna z najstarszych w naszym państwie instytucji ustrojowych. Zarazem na przestrzeni dziejów było tak, że ilekroć byliśmy napadani, ilekroć nie byliśmy państwem prawdziwie wolnym, niepodległym, suwerennym, tylekroć w tym właśnie czasie Senat był likwidowany. I o tym także trzeba pamiętać. Senat jest w istotnym aspekcie symbolem wolnej, suwerennej, niepodległej Polski. [[Oklaski]] I jeszcze jedna uwaga co do Senatu jako takiego, wynikająca także z moich osobistych doświadczeń. Otóż ja uważam, że poza rolą symboliczną Senat mimo wszystko odgrywa niezwykle istotną rolę. Niektórzy poważnie, niektórzy troszkę prześmiewczo nazywają państwa Izbę izbą refleksji, izbą zadumy. Otóż tak, tak, to jest izba refleksji, i to bardzo poważnej refleksji, w głównej mierze nad tym, co właśnie zrobił Sejm. Tu jest ostatnia szansa na to, aby czasem poprawić błędy, które w toku prac sejmowych, różnego rodzaju batalii pojawiają się w efekcie prac izby niższej. I ta szansa powinna być za każdym razem w sposób dobry, rzetelny, uczciwy, z pożytkiem dla Rzeczypospolitej, a przede wszystkim z pożytkiem dla Polaków, tu w Senacie wykorzystana. I to jest właśnie wielkie państwa zadanie. Mówię o tym z pełną świadomością, że wielu jest oczywiście na tej sali senatorów zupełnie nowych. Ale są wśród państwa także doświadczeni politycy, którzy zasiadają w Senacie od kilku kadencji. I znaliście mnie państwo w czasie, kiedy przychodziłem tutaj i na posiedzenia plenarne, i na posiedzenia komisji jako wiceminister sprawiedliwości, a potem jako minister w kancelarii prezydenta profesora Lecha Kaczyńskiego. Pamiętam te spotkania, pamiętam te dyskusje, pamiętam atmosferę prac w Senacie. To była zawsze dosyć dobra atmosfera, jeśli wziąć pod uwagę częstą niestety wysoką temperaturę sporów politycznych w naszym kraju. Jeżeli chodzi o jakość pracy, to tutaj była ona wysoka, praca odbywała się spokojnie, a dyskusje, poza nielicznymi wyjątkami, zawsze były dyskusjami merytorycznymi. I to jest niezwykle istotne. Chciałbym, żebyście państwo nie tylko to zachowali, ale chciałbym prosić jako prezydent Rzeczypospolitej, żebyście to zintensyfikowali i żeby praca tutaj w Senacie nad ustawami była rzeczywiście pracą dobrej refleksji, mało tego – żebyście państwo byli aktywni, także w przekonywaniu swoich kolegów posłów, klubów parlamentarnych do tego, aby państwa poprawki, najczęściej dobre poprawki, były przyjmowane. To jest istotne i to jest główne zadanie Senatu: poprawić to, czego nie udało się dobrze zrobić w Sejmie, tak jak już mówiłem. Rola niezwykle doniosła. Mówię to, proszę państwa, nie bez kozery, dlatego że później właściwie już od państwa… Choć oczywiście, jeżeli są poprawki, to ustawa wraca jeszcze do Sejmu, ale tak naprawdę to państwo jesteście tym ostatnim etapem pracy merytorycznej, a potem ustawa trafia na biurko prezydenta Rzeczypospolitej. Dzisiaj jest to biurko, przy którym ja mam zaszczyt zasiadać, w wyniku decyzji naszych rodaków. I moim obowiązkiem, po przeczytaniu ustawy i po jej analizie, jest wziąć do ręki długopis i dokonać wyboru, co dalej z ustawą zrobić. I tutaj niezwykle ważna jest jakość tej ustawy, także jakość od strony prawnej, to, aby nie było ustaw, które rodzą wątpliwości co do zgodności z konstytucją, aby nie było ustaw, które rodzą czy mogą zrodzić wątpliwości prezydenta co do tego, czy rzeczywiście są to ustawy sprzyjające dobremu rozwojowi Rzeczypospolitej, sprzyjające dobremu rozwojowi polskiego społeczeństwa, polskim rodzinom, na których mnie osobiście tak ogromnie zależy, i temu, żeby było realizowane to dzieło naprawy Rzeczypospolitej, o której cały czas mówiłem i o której bardzo wielu z państwa, także siedzących na tej sali, mówiło w trakcie kampanii wyborczej: o dobrej zmianie i o naprawie Rzeczypospolitej tam, gdzie ona jest potrzebna. Chciałbym, żebyśmy w tym zakresie także współdziałali. Chciałbym prosić o jeszcze jeden element, także dla mnie jako prezydenta ważny. Państwo tu, w parlamencie macie wielkie zadanie współpracy z Polonią i Polakami za granicą. To niezwykle istotna rola, chciałbym, aby to działanie się zintensyfikowało. [[Oklaski]] Ja w czasie swojego wystąpienia w dniu zaprzysiężenia w Sejmie – także przed państwem, bo byliście… przepraszam, przed państwa poprzednikami, ale także przed częścią z państwa obecnych dzisiaj na tej sali – zadeklarowałem, że utworzę w kancelarii prezydenta biuro do spraw kontaktów z Polonią i Polakami za granicą. Biuro zostało utworzone, nadzoruje je obecny na tej sali pan minister Adam Kwiatkowski. Prosiłbym o współpracę z panem ministrem. Prosiłbym także o to, abyście państwo ze wszystkimi inicjatywami, w których ja jako prezydent Rzeczypospolitej mogę pomóc, nie wahali się do mnie przychodzić. Zdecydowałem także, że tutaj w parlamencie, w tym budynku czy, ściślej mówiąc, w sąsiednim, tam, gdzie jest sejmowy gabinet prezydenta, będzie dyżur moich ministrów, czyli moich przedstawicieli, po to, żeby choćby w ten sposób prezydent był dostępny blisko, żeby nie trzeba było jeździć do pałacu prezydenckiego w sprawach zwykłych, prostych, codziennych, z którymi państwo będziecie się spotykali w swojej pracy. Te dyżury będą najprawdopodobniej w czwartki. Ja obiecałem, że one będą w trakcie posiedzeń Sejmu, ale zobowiązuję się także, że będą w trakcie posiedzeń Senatu. Chcę, żeby te drzwi… [[Oklaski]] Chcę, żeby te drzwi do prezydenta Rzeczypospolitej były otwarte, żeby był kontakt bezpośredni, i zachęcam wszystkich państwa, niezależnie od opcji politycznej, do tego, aby z tego kontaktu korzystać wtedy, kiedy państwo uznacie, że jest taka potrzeba. Oczywiście wszyscy wiedzą, z jakiej opcji politycznej ja się wywodzę, nikt chyba na tej sali nie ma co do tego wątpliwości. Ale chcę, żebyście państwo wiedzieli jedno: ja rozumiem, że zostałem wybrany na urząd prezydenta Rzeczypospolitej, i wiem, jakie są związane z tym obowiązki, jakie są związane z tym prawa i jak powinien działać prezydent Rzeczypospolitej. I mam nadzieję, że także państwo pod koniec swojej czteroletniej kadencji, kiedy i moja będzie się zbliżała ku końcowi – choć jest dłuższa o rok – takie samo zdanie będziecie o mnie mieli. To oczywiście jest sprawa tego, czy mi się to uda, czy nie, ale będę czynił wszystko, żeby tak było. Proszę państwa, jeszcze raz bardzo serdecznie państwu gratuluję. Wygrać w okręgu jednomandatowym to nie jest prosta sprawa. I dlatego… [[Oklaski]] Wiem to, bo ja też wygrałem w okręgu jednomandatowym. [[Oklaski]] I dlatego składam wszystkim państwu najserdeczniejsze gratulacje. Jeszcze raz dziękuję za tę wielką możliwość otwarcia dzisiaj pierwszego posiedzenia izby wyższej polskiego parlamentu. Dziękuję za to jako Andrzej Duda, jako człowiek – bo jako prezydent mam obowiązek, żeby te obrady otworzyć – i ogromnie się cieszę, że dzisiaj mogłem się z państwem spotkać. Nie będę przedłużał. Życzę owocnej pracy przez najbliższe cztery lata. Dziękuję za to spotkanie. Będę tutaj jeszcze z państwem, bo będę chciał być świadkiem wyboru marszałka. A w tej chwili powołuję marszałka seniora – pana profesora Michała Seweryńskiego. I proszę pana senatora profesora o dalsze prowadzenie obrad. Dziękuję bardzo. [[Oklaski]]
ParlaMint-PL_2015-11-12-senat-01-1.u2	Dziękuję panu prezydentowi za otwarcie pierwszego posiedzenia Senatu Rzeczypospolitej Polskiej IX kadencji i za powołanie mnie na stanowisko marszałka seniora. [[Proszę podejść bliżej mikrofonu, będzie lepiej słychać.]] Przepraszam, to brak wprawy… Powtórzę zatem, że dziękuję panu prezydentowi za otwarcie pierwszego posiedzenia Senatu Rzeczypospolitej Polskiej IX kadencji i za powołanie mnie na stanowisko marszałka seniora. Obejmując prowadzenie obrad, pragnę serdecznie powitać przybyłych na tę uroczystość naszych gości: pana Marka Kuchcińskiego, marszałka Sejmu VIII kadencji… [[oklaski]] …panią Alicję Grześkowiak, marszałek Senatu IV kadencji… [[oklaski]] …pana Longina Pastusiaka, marszałka Senatu V kadencji. [[Oklaski]] Witam także obecnego na naszym posiedzeniu pana Bogdana Borusewicza, marszałka Senatu VI, VII i VIII kadencji. [[Oklaski]] Witam pana Kornela Morawieckiego, marszałka seniora Sejmu VIII kadencji. [[Oklaski]] Witam serdecznie Jego Ekscelencję księdza arcybiskupa Celestina Migliore, nuncjusza apostolskiego w Polsce, dziekana Korpusu Dyplomatycznego w Polsce. [[Oklaski]] Witam przedstawicieli wymiaru sprawiedliwości: pana Stanisława Biernata, wiceprezesa Trybunału Konstytucyjnego… [[oklaski]] …panią Małgorzatę Gersdorf, pierwszego prezesa Sądu Najwyższego… [[oklaski]] …pana Marka Zirka-Sadowskiego, wiceprezesa Naczelnego Sądu Administracyjnego… [[oklaski]] …pana Andrzeja Seremeta, prokuratora generalnego… [[oklaski]] …pana Piotra Raczkowskiego, wiceprzewodniczącego Krajowej Rady Sądownictwa. [[Oklaski]] Witam serdecznie pana Sylwestra Marciniaka, zastępcę przewodniczącego Państwowej Komisji Wyborczej. [[Oklaski]] Witam pana Krzysztofa Kwiatkowskiego, prezesa Najwyższej Izby Kontroli… [[oklaski]] …pana Adama Bodnara, rzecznika praw obywatelskich… [[oklaski]] …pana Marka Michalaka, rzecznika praw dziecka… [[oklaski]] …pana Jana Dworaka, przewodniczącego Krajowej Rady Radiofonii i Telewizji… [[oklaski]] …pana Łukasza Kamińskiego, prezesa Instytutu Pamięci Narodowej – Komisji Ścigania Zbrodni przeciwko Narodowi Polskiemu… [[oklaski]] …panią Edytę Bielak-Jomma, generalnego inspektora ochrony danych osobowych. [[Oklaski]] Witam serdecznie panią Małgorzatę Sadurską, szefa Kancelarii Prezydenta… [[oklaski]] …pana Adama Kwiatkowskiego, szefa Gabinetu Prezydenta… [[oklaski]] …pana Pawła Solocha, szefa Biura Bezpieczeństwa Narodowego… [[oklaski]] …pana Krzysztofa Szczerskiego, sekretarza stanu w Kancelarii Prezydenta… [[oklaski]] …panią Annę Surówkę-Pasek, podsekretarz stanu w Kancelarii Prezydenta. [[Oklaski]] Witam wszystkich dostojnych gości przybyłych na tę uroczystość. [[Oklaski]] Panie Prezydencie Rzeczypospolitej Polskiej! Panie i Panowie Senatorowie! Dostojni Goście! Wybrany z woli narodu Senat Rzeczypospolitej Polskiej rozpoczyna dziś swoją IX kadencję, otwierając kolejny rozdział w długiej i chlubnej tradycji polskiego parlamentaryzmu. Według konstytucji Senat jest jedną z dwu izb polskiego parlamentu, tworzącą razem z Sejmem Zgromadzenie Narodowe. W tej roli Senat jest powołany do kształtowania oblicza naszego kraju jako demokratycznego państwa prawnego, gwarantującego wolności i prawa obywatelskie, zakorzenione w chrześcijańskim dziedzictwie narodu i w ogólnoludzkich wartościach. Senat ma prawo nie tylko do pełnego udziału w stanowieniu ustawodawstwa zwykłego, lecz także do inicjowania zmiany konstytucji, czuwania nad zgodnością ustaw z konstytucją, ratyfikowania umów międzynarodowych, wyrażania zgody na ogólnokrajowe referendum i na obsadę ważnych urzędów państwowych oraz rozpatrywania petycji składanych bezpośrednio przez obywateli. Senat czuwa nad stanem praworządności w państwie, rozpatrując informacje w tej sprawie składane corocznie przez prezesów najwyższych organów wymiaru sprawiedliwości oraz przez szefów organów bezpieczeństwa i organów stojących na straży praw obywatelskich. Ważne w tej mierze jest także sprawowanie przez Senat nadzoru nad wykonywaniem w Polsce wyroków Europejskiego Trybunału Praw Człowieka. Do tradycyjnych zadań Senatu należy również sprawowanie opieki nad Polakami i Polonią na obczyźnie, a zwłaszcza udzielanie jej moralnego i materialnego wsparcia w podtrzymywaniu polskości i więzów z krajem ojczystym. W minionej kadencji Senat podejmował różne przedsięwzięcia służące temu celowi, pomimo wprowadzonych ograniczeń. W interesie Polski i Polaków za granicą leży podjęcie starań o powrót tych spraw do kompetencji Senatu w pełnym zakresie i o to, żeby środki na ten cel były adekwatne do jego koniecznej rangi w polityce państwa. [[Oklaski]] Przedstawiony tu zarys kompetencji Senatu świadczy o jego mocnej pozycji ustrojowej w naszym kraju i o tym, że jest on nie tylko izbą refleksji, lecz jedną z dwu izb parlamentarnych koniecznych do sprawowania władzy ustawodawczej i innych funkcji ustrojowych w państwie. Doświadczenia zebrane w odrodzonym Senacie skłaniają jednak do rozważań nad optymalizacją jego kompetencji jako organu stojącego na straży demokracji, praw obywatelskich i sprawnego funkcjonowania państwa. Podjęcie debaty w tej sprawie jest wyzwaniem, z którym w stosownym czasie powinniśmy być gotowi się zmierzyć. Panie i Panowie Senatorowie, rozpoczynamy naszą pracę w czasie szczególnym, ponieważ w wyniku ostatnich wyborów na scenie politycznej dokonały się gruntowne zmiany. Są one wyrazem oczekiwań Polaków w kraju i na obczyźnie na nową politykę, odpowiadającą interesom naszego państwa i naszym ambicjom, wyrastającym z chlubnego dziedzictwa narodowego. Tych nadziei nie może zawieść wybrany demokratycznie parlament, a więc także jego izba senacka. Wymaga to od nas, członków tej Izby, mądrości i poczucia odpowiedzialności w stanowieniu prawa oraz wykonywaniu wszystkich innych kompetencji, jakie wyznacza nam konstytucja i ustawy zwykłe. Od takiej naszej postawy, koniecznej pomimo dzielących nas różnic politycznych, zależy sprawne funkcjonowanie państwa i pomyślność jego obywateli. Wyrażam nadzieję, że ta świadomość służebnej roli Senatu wobec państwa i obywateli będzie nam towarzyszyć jako najważniejsza dyrektywa w naszej parlamentarnej działalności zgodnie ze starożytną maksymą: salus rei publicae suprema lex. [[Oklaski]] Szanowni Państwo, zgodnie z art. 30 ust. 3 Regulaminu Senatu mam zaszczyt złożyć teraz ślubowanie senatorskie. Proszę wszystkich państwa o powstanie z miejsc. [[Wszyscy wstają]] „Uroczyście ślubuję rzetelnie i sumiennie wykonywać obowiązki wobec Narodu, strzec suwerenności i interesów Państwa, czynić wszystko dla pomyślności Ojczyzny i dobra obywateli, przestrzegać Konstytucji i innych praw Rzeczypospolitej Polskiej. Tak mi dopomóż Bóg”. Dziękuję. Proszę usiąść. Na podstawie art. 30 ust. 3 Regulaminu Senatu powołuję trzech sekretarzy pierwszego posiedzenia spośród najmłodszych wiekiem senatorów: senatora Rafała Michała Ambrozika, senatora Roberta Dowhana oraz senatora Aleksandra Jakuba Szweda. Proszę senatorów sekretarzy o zajęcie miejsc przy stole prezydialnym. [[Rozmowy na sali]] Szanowni Państwo, zgodnie z art. 30 ust. 4 Regulaminu Senatu senatorowie złożą teraz ślubowanie senatorskie. Rota ślubowania jest zawarta w art. 104 ust. 2 Konstytucji Rzeczypospolitej Polskiej. Tekst roty mają państwo senatorowie przygotowany i wyłożony na ławach senatorskich. Informuję, że zgodnie z art. 30 ust. 5 Regulaminu Senatu senatorowie składają ślubowanie w ten sposób, że po odczytaniu roty ślubowania wywołani przez sekretarza pierwszego posiedzenia, powstawszy, wypowiadają słowo „Ślubuję”. Ślubowanie może być złożone z dodaniem słów „Tak mi dopomóż Bóg”. Zgodnie z art. 104 ust. 3 Konstytucji Rzeczypospolitej Polskiej odmowa złożenia ślubowania oznacza zrzeczenie się mandatu. Proszę wszystkich o powstanie. [[Wszyscy wstają]] Odczytam rotę ślubowania. „Uroczyście ślubuję rzetelnie i sumiennie wykonywać obowiązki wobec Narodu, strzec suwerenności i interesów Państwa, czynić wszystko dla pomyślności Ojczyzny i dobra obywateli, przestrzegać Konstytucji i innych praw Rzeczypospolitej Polskiej”. Dziękuję, proszę usiąść. Teraz poproszę senatora sekretarza Rafała Michała Ambrozika o odczytywanie nazwisk senatorów według kolejności zajmowanych miejsc, począwszy od lewej strony sali, zaś państwa senatorów proszę o złożenie ślubowania w przedstawiony przeze mnie wcześniej sposób.
ParlaMint-PL_2015-11-12-senat-01-1.u50	Panie Marszałku! Szanowni Państwo! Pierwszy komunikat. Biuro Komunikacji Społecznej informuje, że studio fotograficzne będzie czynne jutro, w drugim dniu obrad, od godziny 8.00 na drugim piętrze gmachu Senatu. Zapraszamy wszystkich państwa senatorów, którzy nie zdążyli się jeszcze sfotografować. I drugi komunikat. Posiedzenie Komisji Regulaminowej, Etyki i Spraw Senatorskich odbędzie się w dniu 13 listopada 2015 r. o godzinie 8.30 w sali nr 179. Porządek obrad: pierwsze czytanie projektu uchwały Senatu w sprawie zmiany Regulaminu Senatu; druk nr 7. Dziękuję.
ParlaMint-PL_2015-11-12-senat-01-1.u51	Ogłaszam przerwę do jutra do godziny 10.00. [[Przerwa w posiedzeniu o godzinie 23 minut 17]]
