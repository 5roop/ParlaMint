ParlaMint-PL_2015-12-16-sejm-05-2.u1	Wznawiam posiedzenie. Na sekretarzy dzisiejszych obrad powołuję posłów Krzysztofa Kubowa oraz Artura Sobonia. Protokół i listę mówców prowadzić będzie pan poseł Artur Soboń. Proszę pana posła sekretarza o odczytanie komunikatów.
ParlaMint-PL_2015-12-16-sejm-05-2.u2	Informuję, że w dniu dzisiejszym odbędą się posiedzenia Komisji: - Etyki Poselskiej - godz. 10.30, - do Spraw Unii Europejskiej - godz. 10.30, - Sprawiedliwości i Praw Człowieka - bezpośrednio po zakończeniu głosowań, - Obrony Narodowej - godz. 11, - do Spraw Petycji - godz. 12.30, - Łączności z Polakami za Granicą - godz. 13.15, - Samorządu Terytorialnego i Polityki Regionalnej - godz. 14. W dniu dzisiejszym odbędą się posiedzenia następujących zespołów parlamentarnych: - Parlamentarnego Zespołu na rzecz Katolickiej Nauki Społecznej - bezpośrednio po głosowaniach, - Parlamentarnego Zespołu na rzecz Wspierania Przedsiębiorczości i Patriotyzmu Ekonomicznego - godz. 11.30, - Narodowo-Demokratycznego Zespołu Parlamentarnego - godz. 13, - Parlamentarnego Zespołu Sportowego - godz. 14, - Parlamentarnego Zespołu Przyjaciół Odry - godz. 17.
ParlaMint-PL_2015-12-16-sejm-05-2.u492	Panie Marszałku! Wysoka Izbo! Przyglądając się i analizując minione 8 lat rządów koalicji PO-PSL, ale przede wszystkim ostatnie zachowania i wypowiedzi polityków tych partii, które teraz notabene są już w opozycji, można odnieść wrażenie, że hipokryzja to drugie imię wyżej wymienionych ugrupowań politycznych. Mam oczywiście na myśli ich „heroiczną” walkę w szeregach tzw. obrońców demokracji i domaganie się bezzwłocznej publikacji ostatnich kontrowersyjnych wyroków Trybunału Konstytucyjnego w Dzienniku Ustaw. Ciż sami politycy nie pamiętają już, że nie dalej jak rok temu nie dość, że z premedytacją opóźnili publikację w Dzienniku Ustaw nowelizacji ustawy o rajach podatkowych, to jeszcze narazili tym Skarb Państwa na stratę nawet 3,3 mld zł. Nowelizacja, o której mowa, dotyczyła ograniczenia możliwości wyprowadzania poza granice naszego kraju zysków firm. Ustawa została podpisana w połowie września 2014 r. i powinna zostać opublikowana jeszcze w tym samym miesiącu. Tak się niestety nie stało, a z niewyjaśnionych przyczyn Rządowe Centrum Legislacji dokonało publikacji dopiero w październiku. Ten manewr opóźnił o rok wejście w życie ustawy i pozbawił nasze państwo ogromnych wpływów. Sprawa trafiła oczywiście do prokuratury, ta jednak bardzo szybko umorzyła śledztwo, uzasadniając, że nie może znaleźć winnych, których można by skazać za narażenie Skarbu Państwa na straty finansowe. W tym miejscu aż prosi się przytoczyć jakże trafne i obrazujące tę sytuację biblijne przysłowie: Źdźbło w oku bliźniego widzisz, a belki w swoim nie dostrzegasz! Dziękuję.
ParlaMint-PL_2015-12-16-sejm-05-2.u493	Zarządzam przerwę w posiedzeniu do jutra, tj. 17 grudnia, do godz. 9 rano. [[Przerwa w posiedzeniu o godz. 19 min 23]]
