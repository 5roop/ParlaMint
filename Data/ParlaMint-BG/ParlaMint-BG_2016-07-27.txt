ParlaMint-BG_2016-07-27.u1	Налице е кворум. Откривам пленарното заседание. [[Звъни. Смях, оживление, единични ръкопляскания.]] Уважаеми народни представители, предлагам на Вашето внимание следния дневен ред от програмата ни за последната пленарна седмица на настоящата лятна сесия, която след Председателския съвет сме уточнили с представителите на всички парламентарни групи: 1. Първо гласуване на законопроекти за изменение и допълнение на Закона за акцизите и данъчните складове. Вносители – Валери Симеонов и група народни представители – първи Законопроект; Петър Славов и група народни представители – втори Законопроект; Емил Димитров и Стефан Кенов – трети Законопроект; Менда Стоянова и група народни представители – четвърти Законопроект. 2. Второ гласуване на Законопроект за изменение и допълнение на Закона за съдебната власт. Вносител – Министерският съвет, продължение от вчерашното извънредно пленарно заседание. 3. Избор на председател на Комисията за финансов надзор. Процедурата по избор е съгласно Правила, приети с Решение на Народното събрание от 15 юли тази година. 4. Първо гласуване на Законопроект за противодействие на тероризма. Вносител – Министерският съвет. 5. Проект за решение за отпускане на държавни парични награди за особени заслуги към българската държава и нацията. Вносител – Министерският съвет. 6. Проект за решение за възлагане на Сметната палата да извърши одит за съответствие при финансовото управление на „Летище София“ ЕАД. Вносители – Румен Гечев и група народни представители. 7. Проекти за решения за насрочване на избори за президент и вицепрезидент на Република България – три проекта за решения. Вносители на първия са Корнелия Нинова и група народни представители от 6 юли тази година; вторият е на Мустафа Карадайъ и група народни представители от 15 юли тази година; третият е от Цветан Цветанов, Красимира Ковачка, Станислав Станилов, Румен Йончев, Красимир Каракачанов, Борислав Великов, Мариана Тодорова, Валери Симеонов, Данаил Кирилов и Димитър Танев от 15 юли тази година. Предвижда се това да бъде точка първа за петък – 29 юли тази година. 8. Избор на управител и подуправител на Националния осигурителен институт. Процедурата по избор е съгласно Правила, приети с Решение на Народното събрание от 29 юни тази година. Това ще бъде точка втора за петък, 29 юли. 9. Предложение за произвеждане на национален референдум с въпроси: „1. Подкрепяте ли да се въведе регулация на пазара на горива, така че да се гарантират по-ниски цени в бензиностанциите? 2. Подкрепяте ли да се премахне ограничението едно лице да може да открие не повече от четири аптеки на територията на страната, за да стане пазарът по-конкурентен и да се намалят цените в аптеките? 3. Подкрепяте ли да отпадне напълно държавната субсидия за финансиране на политически партии и коалиции? 4. Подкрепяте ли броят на народните представители да бъде намален от 240 на 120? 5. Подкрепяте ли да отпадне имунитетът на народните представители?“ Вносител е инициативен комитет. Това е последната трета точка от програмата за петък. 10. Парламентарен контрол по чл. 91 – 103 от Правилника за организацията и дейността на Народното събрание – петък, 29 юли 2016 г. Контролът ще започне след приключване на предходните точки в Програмата и ще има продължителност от 3 часа, както е по нашия Правилник. Моля да гласуваме. Гласували 160 народни представители: за 137, против 1, въздържали се 22. Предложението е прието. По реда на чл. 50, ал. 3 от Правилника народният представител господин Велизар Енчев е внесъл предложение за включване на точка в Програмата на заседанието за тази седмица. Той пише следното: „На 12 юли 2016 г. внесох Проект за декларация на Четиридесет и третото народно събрание за Срещата на върха на НАТО във Варшава. Към този момент съответните комисии не са се произнесли по Декларацията и сроковете по чл. 85, ал. 3 и чл. 85, ал. 4 са изтекли“, поради което моли тази Декларация да бъде предоставена за разглеждане и гласуване в седмичната програма. Петнадесетдневният срок по нашия Правилника за обсъждане на проекти за декларации и решения обаче не е изтекъл, тъй като при внесен проект на акт на 12 юли, 27 юли – днешният ден включително е в този 15-дневен срок. Предложението е преждевременно и ще има възможност за следващата пленарна сесия господин Енчев да ни предложи този Проект за декларация. Няма възможност да бъде допуснат за гласуване днес. Колеги, съобщения относно постъпили законопроекти и проекторешения за времето от 20 до 26 юли тази година: - Законопроект за изменение и допълнение на Закона за вероизповеданията. Вносители: Волен Сидеров и група народни представители. Водеща е Комисията по вероизповеданията и правата на човека; - Законопроект за публичните предприятия. Вносители: Корнелия Нинова и група народни представители. Водеща е Комисията по правни въпроси. Ще го гледат още и Комисията по регионална политика, благоустройство и местно самоуправление, Комисията по икономическа политика и туризъм, Комисията по бюджет и финанси и Комисията по здравеопазването; - Законопроект за изменение и допълнение на Закона за вероизповеданията. Вносители: Валери Симеонов и група народни представители. Водеща е Комисията по вероизповеданията и правата на човека. Разпределен е и на Комисията по бюджет и финанси и на Комисията по правни въпроси; - Проект за декларация на Народното събрание за прекратяване на преговорите за присъединяване на Турция към Европейския съюз и замразяване на членството й в НАТО. Вносител: Велизар Енчев. Разпределен е на Комисията по външна политика, Комисията по отбрана, Комисията по европейските въпроси и контрол на европейските фондове; - Законопроект за Ратифициране на Спогодба между правителството на Република България и Международната организация на франкофонията и Университетската агенция на франкофонията относно дейността на Висшето училище за франкофонията за администрация и управление в София и на Приложение към Спогодбата между правителството на Република България и Международната организация на франкофонията и Университетската агенция на франкофонията относно дейността на Висшето училище на франкофонията за администрация и управление в София. Вносител: Министерският съвет. Водеща е Комисията по образованието и науката. Ще се гледа още и от Комисията по външна политика и от Комисията по правни въпроси. На 22 юли тази година на Народното събрание е предоставена разработената и приета от Икономическия и социален съвет Резолюция по Препоръка на Съвета относно интегрирането на дълготрайно безработните лица на пазара на труда. С мое писмо материалът е изпратен на Комисията по труда, социалната и демографската политика, Комисията по икономическа политика и туризъм, Комисията по образованието и науката, Комисията по европейските въпроси и контрол на европейските фондове и е на разположение на народните представители в Библиотеката на Народното събрание. Вчера, на 26 юли 2016 г., от Сметната палата в Народното събрание е внесена актуализираната Годишна програма за одитната дейност на Сметната палата за 2016 г. Актуализираната Годишна програма е изпратена на Комисията по бюджет и финанси и е на разположение на всички народни представители в Библиотеката на Народното събрание. Преминаваме към точка първа за днес: ПЪРВО ГЛАСУВАНЕ НА ЗАКОНОПРОЕКТИ ЗА ИЗМЕНЕНИЕ И ДОПЪЛНЕНИЕ НА ЗАКОНА ЗА АКЦИЗИТЕ И ДАНЪЧНИТЕ СКЛАДОВЕ. Доклад на Комисията по бюджет и финанси. Госпожа Стоянова.
ParlaMint-BG_2016-07-27.u2	Благодаря Ви, госпожо Председател. Уважаеми колеги! „ДОКЛАД на Комисията по бюджет и финанси относно законопроекти за изменение и допълнение на Закона за акцизите и данъчните складове: № 554-01-184, внесен от Валери Симеонов и група народни представители; № 654-01-10, внесен от Петър Славов и група народни представители; № 654-01-41, внесен от Емил Димитров и Стефан Кенов; и № 654-01-57, внесен от Менда Стоянова и група народни представители На заседание, проведено на 21 април 2016 г., Комисията по бюджет и финанси разгледа законопроектите за изменение и допълнение на Закона за акцизите и данъчните складове, внесени от Валери Симеонов и група народни представители, Петър Славов и група народни представители, Емил Димитров и Стефан Кенов, и Менда Стоянова и група народни представители. На заседанието присъстваха: Людмила Петкова – директор на дирекция „Данъчна политика“ в Министерството на финансите, Божидар Алексов – заместник-директор на Агенция „Митници“, представители на КРИБ, на Националната лозаро-винарска камара и на Националното сдружение „Българска домашна ракия“. От името на вносителите законопроектите бяха представени съответно от Валери Симеонов, Емил Димитров и Менда Стоянова. Със законопроектите с вносители Валери Симеонов и група народни представители и Петър Славов и група народни представители се предлага общата вместимост на съдовете в специализираните малки обекти за дестилиране да стане до 1000 литра, вместо до 500 литра, както е по действащия Закон за акцизите и данъчните складове, и да се отменят разпоредбите на Закона, които определят период за работа на тези обекти от 1 юли до 31 декември на годината, а в останалото време само след писмено уведомяване на Агенция „Митници“ в 14-дневен срок преди извършване на дейността. Със Законопроекта с вносители Емил Димитров и Стефан Кенов се предлага да се разреши на всяко домакинство да произвежда в домашни условия до 30 литра етилов алкохол – ракия, годишно от грозде и плодове, собствено производство за лично потребление, без да дължи акциз. Със Законопроекта с вносители Менда Стоянова и група народни представители се предлага администрирането и контролът върху дейността на специализираните малки обекти за дестилиране да се осъществяват от кметовете на общините, където се намират съответните обекти, а Агенция „Митници“ да запази контролните си функции по отношение незаконното производство на етилов алкохол от лица без регистрация. Предлага се да се прецизира определението за „специализиран малък обект за дестилиране“, като към него се добави, че в специализирания малък обект за дестилиране се произвежда не повече от 10 хектолитра чист алкохол на година, което е в съответствие с европейското законодателство. С цел намаляване на незаконното производство на етилов алкохол, дестилати и спиртни напитки се предлага да се създаде регистрационен режим за лицата, които внасят, въвеждат на територията на страната, произвеждат, продават, предоставят или предлагат съоръжения и/или оборудване за производство на етилов алкохол, дестилати и спиртни напитки. Предлага се регистърът да е публичен и да се води в Министерството на икономиката. Въвежда се и задължение на регистрираните лица да подават данни в Министерството на икономиката за лицата, на които са продадени или предоставени съоръжения и/или оборудване за производство на етилов алкохол, дестилати и спиртни напитки. След представянето на законопроектите се проведе обсъждане, при което представителите на Министерството на финансите изразиха становище за неподкрепа на законопроектите с вносители Валери Симеонов и група народни представители, Петър Славов и група народни представители, и Емил Димитров и Стефан Кенов и за подкрепа на Законопроекта с вносители Менда Стоянова и група народни представители, а представителите на Националното сдружение „Българска домашна ракия“ изразиха становище за подкрепа на законопроектите с вносители Валери Симеонов и група народни представители и Петър Славов и група народни представители. Аргументите на Министерството на финансите за неподкрепа на законопроектите, с които се предлага увеличаване вместимостта на съдовете до 1000 литра в малките обекти за дестилиране, са, че от представените данни от Агенция „Митници“ за 2015 г. става ясно, че няма необходимост от увеличаване вместимостта на съдовете. При действието на разпоредбата за обща вместимост на съдовете до 1000 литра същите не са използвани с пълния си капацитет. За 2015 г. от тези обекти са подадени 19 942 броя декларации, от които с начислен акциз са 6667 декларации, в това число за произведено количество алкохол до 100 литра месечно са 6034 броя декларации, а за количество алкохол над 100 литра са 633 декларации. Аналогични са данните и за първото тримесечие на 2016 г., като от подадените 4894 декларации с начислен акциз са 949 броя, в това число за произведено количество до 100 л месечно са 861 броя декларации, а за количество над 100 л са 88 декларации. Освен това, в тези обекти се прилага намалена акцизна ставка при производство на етилов алкохол – ракия, от грозде и плодове, собствено производство на физически лица за тяхно лично и семейно потребление, до 30 литра ракия годишно на семейство, а съгласно чл. 22, параграф 1 от Директива 92/83/ЕИО на Съвета от 19 октомври 1992 г. за хармонизиране на структурата на акцизите върху алкохола и спиртните напитки условие за прилагане на намалената акцизна ставка за етиловия алкохол е в обекта да не се произвежда повече от 10 хектолитра чист алкохол годишно. При увеличаване на вместимостта на съдовете в малките специализирани обекти за дестилиране ще се създаде възможност обектът да произвежда по-голямо количество от 10 хектолитра алкохол годишно, с което ще се нарушат изискванията на европейското законодателство. По отношение на Законопроекта с вносители Емил Димитров и Стефан Кенов аргументите за неподкрепа са, че европейското законодателство не дава възможност за освобождаване от облагане с акциз на етиловия алкохол, а само прилагане на намалена акцизна ставка при спазване на определени условия, както е при малките специализирани обекти за дестилиране. В този смисъл направеното със Законопроекта предложение за изменение на Закона за акцизите и данъчните складове е в противоречие с европейското законодателство, в потвърждение на което е и решението по дело С-115/13 на Съда на Европейския съюз, с което се постановява, че като освобождава от акциз частното производство на спиртни напитки до 50 литра за лично потребление на домакинство, Унгария нарушава правото на Съюза. В хода на дискусията членовете на Комисията се обединиха около становището за подкрепа на Законопроекта с вносител Менда Стоянова и група народни представители и неподкрепа на останалите законопроекти. След обсъждането на законопроектите се проведе гласуване със следните резултати: 1. По Законопроекта, внесен от Валери Симеонов и група народни представители: 6 гласа „за“, 12 гласа „въздържали се“, без „против“. 2. По Законопроекта, внесен от Петър Славов и група народни представители: 6 гласа „за“, 12 гласа „въздържали се“, без „против“. 3. По Законопроекта, внесен от Емил Димитров и Стефан Кенов: 2 гласа „за“, 16 гласа „въздържали се“, без „против“. 4. По Законопроекта, внесен от Менда Стоянова и група народни представители: 18 гласа „за“, без „против“ и „въздържали се“. Въз основа на гореизложеното Комисията по бюджет и финанси предлага на Народното събрание да не приеме на първо гласуване законопроектите за изменение и допълнение на Закона за акцизите и данъчните складове, № 554-01-184, внесен от Валери Симеонов и група народни представители, № 654-01-10, внесен от Петър Славов и група народни представители, и № 654-01-41, внесен от Емил Димитров и Стефан Кенов, и да приеме на първо гласуване Законопроект за изменение и допълнение на Закона за акцизите и данъчните складове, № 654-01-57, внесен от Менда Стоянова и група народни представители.“
ParlaMint-BG_2016-07-27.u304	Да, колегите подкрепиха възможността „Финални текстове“ да съгласуват всички препратки и номерацията. Колеги, искам да Ви благодаря.
ParlaMint-BG_2016-07-27.u305	Точно така, това исках да кажа, господин Кирилов – последни думи за съответствието имат „Финални текстове“, но Ви благодаря за усилието, че сте проследили коректно номерацията на параграфите. Има ли изказвания? Няма. Подлагам на гласуване § 226 по доклада на Комисията с направените коректни уточнения относно актуалната номерация на параграфите за текстовете, които се визират с различен момент за влизане в сила. Гласували 101 народни представители: за 97, против няма, въздържали се 4. Предложението е прието, а с това е приет на второ четене окончателно и Законопроектът за изменение и допълнение на Закона за съдебната власт. С това изпълнихме решението си за продължителност на пленарното заседание до гласуването на т. 2 от седмичната ни програма. Утре – редовно пленарно заседание с начален час 9,00 ч. Закривам заседанието. [[Звъни.]]
