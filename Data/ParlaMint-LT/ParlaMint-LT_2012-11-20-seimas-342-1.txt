ParlaMint-LT_2012-11-20-seimas-342-1.u1	Laba diena, mielieji kolegos. Visus Seimo narius kviečiu užimti darbo vietas. Skelbiu 2012 m. lapkričio 20 d. (antradienio) plenarinio posėdžio pradžią.
ParlaMint-LT_2012-11-20-seimas-342-1.u2	Gerbiamieji kolegos, prieš pradėdamas posėdį, noriu perskaityti savo pranešimą dėl narystės Darbo partijos frakcijoje sustabdymo. Pranešu, kad, vadovaudamasis Seimo statuto 25 straipsnio 5 dalimi, sustabdau narystę Darbo partijos frakcijoje. Seimo Pirmininkas V. Gedvilas. Dabar, mielieji kolegos, noriu, kad jūs užsiregistruotumėte, ir toliau pirmininkavimą perduosiu I. Degutienei, nes einu pasitikti Jos Ekscelencijos Lietuvos Respublikos Prezidentės. Prašom registruotis. Taigi toliau pirmininkaus Seimo Pirmininko pavaduotoja gerbiamoji I. Degutienė. Prašom, Irena.
ParlaMint-LT_2012-11-20-seimas-342-1.u103	Ačiū, gerbiamasis pirmininke. Gerbiamieji kolegos, galbūt mano iškelta problema nėra tokia didelė dėl komiteto narių skaičiaus. Bet aš šiandien matau, kad komiteto narių skaičių mes nustatome dar ne visos sudėties Seimui, bet teisės projektai, teisės įstatymų projektai tuoj pat pasipils, nes rudens sesija tebesitęsia. Nesvarbu, kad nauja kadencija, kitas Seimas susirinko. Tuoj pat komitetai turės pradėti rimtai dirbti. Ir, kaip sakiau, tenepyksta kitų komitetų, kur dirbs kolegos... bet patirtis rodo, kad Teisės ir teisėtvarkos komitete iš tikrųjų darbo krūvis yra labai didelis. Pagal įstatymų projektų ir kitų teisės aktų kiekį jisai kai kurią sesiją būna pirmoje vietoje, o kai kada nusileidžia Biudžeto ir finansų komitetui ir būna antroje vietoje. Aš manau, kad devyni Seimo nariai šiame komitete yra tikrai per mažas skaičius, nes čia ne tiek diskusijoms vietos, kiek darbo krūviui. O kaip žinome, du Seimo nariai yra atsakingi, yra pranešėjai dėl įstatymo projekto, vadinasi, kuo mažiau Seimo narių, tuo didesnis krūvis tenka vienam žmogui. Iš tikrųjų manyčiau, kad tai nėra lengva, todėl reikėtų palikti bent jau dešimt Seimo narių, kaip buvo praeitoje kadencijoje. Aš tik nežinau, kai ypatinga skuba, kaip suspėsiu įregistruoti pasiūlymą. Ačiū.
ParlaMint-LT_2012-11-20-seimas-342-1.u104	Dėkojame. Vis dėlto žodžiu vienas pasiūlymas teiktas, du kartus buvo kalbėta apie Teisės ir teisėtvarkos komitetą. Gerbiamieji kolegos, aš manau, kad nėra jokios problemos grįžti prie šito nutarimo ir pataisyti. Kol kas yra toks sutarimas. Aš manau, leiskime pradėti komitetams dirbti, kai pajudės procesas, gal ne vieną komitetą dar reikės koreguoti, bus paprasčiau. Ar galime pritarti bendru sutarimu po svarstymo? Nėra prieštaravimų. Ačiū. Priėmimo stadija. Keturi - už, keturi - prieš. Gerbiamieji kolegos, kadangi N. Puteikio nėra, norinčių kalbėti nebus, tai gal ir kalbantys už atsisakote? Prašom balsuoti. Kas už tai, kad būtų priimtas Seimo nutarimas &quot;Dėl Seimo komitetų narių skaičiaus&quot;, prašom balsuoti. Šio nutarimo priėmimas Už - 108, prieš - 1, susilaikė 4. Nutarimas priimtas. Gerbiamieji kolegos, dabar yra numatyta pertrauka, kuri tęsis iki 15.00 val. Noriu priminti, kad Seimo seniūnų sueigos posėdis vyks 13.00 val. Lietuvos Tarybos salėje, I rūmuose. Gerų pietų, gero poilsio. Labai dėkoju, kad nenušvilpėte mano pirmojo pirmininkavimo. Ačiū.
