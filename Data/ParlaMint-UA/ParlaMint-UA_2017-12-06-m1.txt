ParlaMint-UA_2017-12-06-m1.u1	Доброго дня, шановні народні депутати України, шановні гості Верховної Ради України! В урочистому засіданні Верховної Ради України беруть участь народні депутати України, президенти України Леонід Макарович Кравчук і Віктор Андрійович Ющенко. [[(Оплески)]] Члени Кабінету Міністрів України, народні депутати попередніх скликань Верховної Ради України, Уповноважений Президента України у справах кримськотатарського народу, голова та члени Меджлісу кримськотатарського народу, представники дипломатичного корпусу, а також представники засобів масової інформації. Шановні народні депутати, шановні гості Верховної Ради України, урочисте засідання Верховної Ради України з нагоди відзначення 100-річчя проведення першого Курултаю кримськотатарського народу оголошую відкритим.
ParlaMint-UA_2017-12-06-m1.u2	Шановні гості, шановні присутні, шановні народні депутати України! Зараз до слова запрошується Голова Верховної Ради України Андрій Парубій. Просимо, пане Андрію, вас до слова.
ParlaMint-UA_2017-12-06-m1.u20	Від імені мільйонів кримських татар, які проживають в усьому світі та в Туреччині, вітаю гордий український народ та обраних ним представників українського парламенту, а також вельмишановних панів президентів, прем’єр-міністрів, віце-прем'єр-міністрів, дипломатів та усіх гостей цього заходу! Складно висловити ту радість, яку ми відчуваємо у зв'язку із заходами, що проводяться сьогодні у Верховній Раді України на честь першого Курултаю та Кримської демократичної республіки, які втілюють ідеали кримськотатарського народу. Дуже дякуємо. Після Революції Гідності весь український народ протистоїть значним викликам, а ми, кримські татари, зіткнулися із найстрашнішим сном – втратою Батьківщини. Ми, кримські татари, які проживають в Криму і в діаспорі, незважаючи на всі труднощі завжди працюємо згідно своїх можливостей. Ми знаємо, що відстоїмо Україну і Крим, якщо будемо спільно працювати, наполегливо та відважно боротися пліч-о-пліч зі "своїми" (в лапках) друзями, захищаючи загальні цінності людства на основі принципів, які нам заповідали Ісмаїл-бей Гаспринський та Номан Челебіджіхан. Тому ми, кримські татари, чітко усвідомлюємо важливість дружніх відносин між Україною та Туреччиною. Ми піклуємось про розвиток дружби між двома країнами, а також про те, щоб два народи краще пізнали один одного та йшли у майбутнє разом. Дружба та співробітництво між двома народами і двома державами не є кон'єктурним тимчасовим союзом, ми вбачаємо в них стратегічне зобов'язання, яке потребують соціологія, історія, географія та виклики сьогодення. Співробітництво між Україною та Туреччиною започатковує консолідацію демократії, закону та прав людини в нашому регіоні. Це співробітництво є обов'язковим для забезпечення безпеки Чорноморського та Східноєвропейського регіонів, а також для процвітання та щастя народів, які в них проживають. Для того, щоб розвивати цю дружбу та співпрацю, кримські татари, які проживають у Туреччині, вкладають свої щирі зусилля і будуть продовжувати їх у подальшому із прискоренням. Нам всюди ставлять одне і те саме запитання. Чому ви не визнаєте окупацію, яка різниця, адже що Україна, що Росія – все одно? Ми даємо таку відповідь. Ми не вороги російському народу. Ми обираємо демократичне, цивілізоване та вільне життя, на відміну від агресивної, колонізаційної та олігархічної диктатури. Тому наша відповідь однозначна – Україна. Кримськотатарський народ на своїй Батьківщині воліє бути невід'ємною складовою України, отримати права національної автономії, підтримувати розвиток рідної мови, яка внесена до списку зникаючих мов ООН та ЮНЕСКО, зберігати культуру, традиції, створити національні установи, загоїти разом з друзями рани, нанесені історією. А також йти у майбутнє в цивілізованій країні як миролюбний народ. Сто років тому Номан Челебіджіхан порівняв народи, які проживають у Криму, з квітами, а єдність цих народів – з красивим букетом. Мета Курултаю, Головою якого він був, - зберігати красу цього букету і зробити Крим таким же цивілізованим, як і Швейцарія. Цей народ протягом ста років слідував вказаною світлою дорогою та зберігав його ідеали. Ми і сьогодні слідуємо цим ідеалам. Ми, звісно, віримо, що одного дня Крим повернеться у вільний світ, в Україну. І тоді ми стримаємо слово, яке дали століття тому. Як сказав Челебіджіхан, ми будемо працювати для того, щоб витерти сльози нашого народу та братів наших, які живуть в цій країні. І саме тоді в кримськотатарській автономії Крим не буде місцем, де панують репресії та несправедливість, де правлять злодії та звідки тікають люди, а стане Батьківщиною, яка зробить свій внесок у яскраве майбутнє України, де народи житимуть у братерстві, де шануватимуться культура та традиції. Слава дружбі між Україною та Туреччиною! Слава кримськотатарському народу! Слава Україні!
ParlaMint-UA_2017-12-06-m1.u21	Дуже дякуємо вам за надихаючий виступ. Вельмишановні учасники урочистого зібрання, мені здається, що, по-перше, ми маємо подякувати ініціатором сьогоднішнього надзвичайно важливого історичного заходу. І від імені українського парламенту хочу подякувати і Мустафі Джемілєву, і Рефату Чубарову за цю прекрасну, правильну ініціативу. [[(Оплески)]] По-друге, хочу запевнити вас, всіх присутніх, що український парламент чудово усвідомлює свою відповідальність за повернення Криму. І ми розуміємо, що ця боротьба має відбуватись не тільки на рівні риторики і законодавства, не тільки під час участі всіх наших делегацій парламентських на всіх міжнародних, міжпарламентських майданчиках, а і також у конкретній допомозі родинам українців, кримських татар, які сьогодні залишаються на окупованій території і мають серйозні проблеми з тим, щоб колись заарештовані, затримані їх представники родин з підтримкою. Тому я хочу поінформувати вас, що у бюджеті на 2018 рік, завдячуючи нашій спільній ініціативі з Мустафой Джемілєвим, з Рефатом Чубаровим,буде підтримана позиція, що у Міністерстві закордонних справ, а також у Міністерстві з тимчасово окупованих територій буде закладена спеціальна стрічка для створення такого фонду юридично-правової підтримки тих родин, чиї представники сьогодні утримують окупаційним режимом. Також ми, звичайно, будемо робити все для того, щоб у рамках змін до Конституції відбувалися ті важливі речі, на які сьогодні у своїх виступах акцентували увагу наші шановні колеги. Ще раз дозвольте подякувати всім вам за це зібрання, за вашу участь, за ваш героїзм, за незламність, подякувати лідерам кримськотатарського народу, подякувати Туреччині за ту важливу роботу посередницьку, яка була зроблена задля звільнення лідерів кримських татар Ільмі Умерова, Ахтема Чийгоза, попросити не припиняти цю роботу до звільнення всіх політв'язнів Кремля і кримських татар, і українців, і висловити впевнення, що ми всі з вами обов'язково зустрінемося на наступному зібранні в Криму, в прекрасному, чудовому, українському, де ми обов'язково будемо. [[(Оплески)]] Я дякую всім, хто брав участь в урочистому засіданні. І урочисте засідання з нагоди відзначення 100-річчя проведення першого Курултаю кримськотатарського народу оголошую закритим.
