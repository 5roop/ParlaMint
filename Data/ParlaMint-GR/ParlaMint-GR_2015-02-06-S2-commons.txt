ParlaMint-GR_2015-02-06-S2-commons.u1	Κυρίες και κύριοι συνάδελφοι, αρχίζει η συνεδρίαση. Κυρίες και κύριοι συνάδελφοι, εισερχόμεθα στην ΕΙΔIΚΗ ΗΜΕΡΗΣΙΑ ΔΙΑΤΑΞΗ ΤΗΣ ΟΛΟΜΕΛΕΙΑΣ ΤΗΣ ΒΟΥΛΗΣ Αντικείμενο της σημερινής ειδικής ημερήσιας διάταξης είναι η εκλογή τριών Αντιπροέδρων από την πρώτη σε δύναμη Κοινοβουλευτική Ομάδα, ενός Αντιπροέδρου από την πρώτη σε δύναμη Κοινοβουλευτική Ομάδα της Αντιπολίτευσης, ενός Αντιπροέδρου από τη δεύτερη σε δύναμη Κοινοβουλευτική Ομάδα της Αντιπολίτευσης, ενός Αντιπροέδρου από την τρίτη σε δύναμη Κοινοβουλευτική Ομάδα της Αντιπολίτευσης, ενός Αντιπροέδρου από την τέταρτη σε δύναμη Κοινοβουλευτική Ομάδα της Αντιπολίτευσης, δύο Κοσμητόρων από την πρώτη σε δύναμη Κοινοβουλευτική Ομάδα, ενός Κοσμήτορα από την πρώτη σε δύναμη Κοινοβουλευτική Ομάδα της Αντιπολίτευσης, καθώς και τεσσάρων Γραμματέων από την πρώτη σε δύναμη Κοινοβουλευτική Ομάδα, ενός Γραμματέως από την πρώτη σε δύναμη Κοινοβουλευτική Ομάδα της Αντιπολίτευσης και ενός Γραμματέως από τη δεύτερη σε δύναμη Κοινοβουλευτική Ομάδα της Αντιπολίτευσης. Συνολικά, δηλαδή, κυρίες και κύριοι συνάδελφοι, η Βουλή απόψε θα εκλέξει επτά Αντιπροέδρους της Βουλής, έξι Γραμματείς και τρεις Κοσμήτορες. Σύμφωνα με το άρθρο 8 του Κανονισμού της Βουλής, η εκλογή αυτών των μελών του Προεδρείου γίνεται με τέσσερις διαδοχικές χωριστές ψηφοφορίες. Η ψηφοφορία γίνεται διΆ ψηφοδελτίων, είναι μυστική και διεξάγεται με την προβλεπόμενη στο άρθρο 67 του Συντάγματος πλειοψηφία. Αυτό σημαίνει ότι απαιτείται για την εκλογή εκάστου υποψηφίου απόλυτη πλειοψηφία των παρόντων μελών που, όμως, δεν μπορεί να είναι μικρότερη από το 1/4 του όλου αριθμού των Βουλευτών, δηλαδή δεν μπορεί να είναι μικρότερη από εβδομήντα πέντε Βουλευτές. Θέλω να παρακαλέσω για την υπομονή και τη συνεργασία όλων. Σχεδόν η μισή σύνθεση της Βουλής είναι νέοι Βουλευτές, έχουν εκλεγεί για πρώτη φορά. Ο Κανονισμός προβλέπει τέσσερις διαδοχικές ψηφοφορίες, πράγμα που σημαίνει μια χρονοβόρο, σχετικά, διαδικασία. Πρέπει, όμως, να γίνει με τρόπο τυπικό, ούτως ώστε να είναι και έγκυρη η διαδικασία. Προτείνω, λοιπόν, να προχωρήσουμε ακριβώς όπως λέει ο Κανονισμός με την εκλογή των τριών πρώτων Αντιπροέδρων στην πρώτη ανάγνωση του καταλόγου, των τεσσάρων Αντιπροέδρων στη δεύτερη ανάγνωση του καταλόγου, των Κοσμητόρων στην τρίτη ανάγνωση και των Γραμματέων στην τέταρτη ανάγνωση. Αντιλαμβάνομαι ότι αυτό θα είναι ταλαιπωρία για όλους και σε μία επόμενη συζήτηση μπορούμε να δούμε πώς μπορεί αυτή η πρόβλεψη μπορεί να τροποποιηθεί. Ωστόσο, σε αυτήν τη φάση αυτή είναι η κανονιστική πρόβλεψη, που δυστυχώς, μας δεσμεύει. Συμφωνείτε να προχωρήσουμε;
ParlaMint-GR_2015-02-06-S2-commons.u2	Κυρία Πρόεδρε, μπορώ να έχω τον λόγο;
ParlaMint-GR_2015-02-06-S2-commons.u3	Παρακαλώ, κύριε Λαφαζάνη. (Θόρυβος στην Αίθουσα)
ParlaMint-GR_2015-02-06-S2-commons.u4	Κυρία Πρόεδρε, γνωρίζουμε το τυπικό του Κανονισμού. Όμως, επειδή θα είναι πολύωρη η διαδικασία, μήπως με ομόφωνη απόφαση της Βουλής μπορούμε να πάμε σε μια ενιαία ψηφοφορία;
ParlaMint-GR_2015-02-06-S2-commons.u5	Προτείνω το εξής: Όπως βλέπετε, οι κάλπες που προβλέπονται είναι περισσότερες από τις κάλπες που διαθέτει η Βουλή. Όπως πληροφορήθηκα, η Βουλή διαθέτει οκτώ κάλπες, οι οποίες δεν εξαρκούν συνολικά για τα αξιώματα. Δυστυχώς, αυτό πληροφορήθηκα κι εγώ. Επομένως η λύση, η οποία θα πρότεινα, έτσι ώστε να εξοικονομήσουμε χρόνο, είναι να προχωρήσουμε με δύο διαδοχικές ψηφοφορίες για τους Αντιπροέδρους - τους τρεις πρώτους και επόμενους τέσσερις - και εν συνεχεία να συμπτύξουμε την εκλογή Γραμματέων και Κοσμητόρων, έτσι ώστε να υπάρχουν και οι κάλπες. Αυτό σημαίνει ότι θα εξοικονομήσουμε περίπου μία ώρα διαδικασίας, ελπίζω με τη συνεργασία όλων σας. Είμαστε σύμφωνοι;
ParlaMint-GR_2015-02-06-S2-commons.u6	Δεν μπορούν να γίνουν δύο ψηφοφορίες;
ParlaMint-GR_2015-02-06-S2-commons.u7	Αυτή τη στιγμή οι κάλπες είναι τοποθετημένες κατ' αυτόν τον τρόπο. Παρακαλώ, θα ήθελε να λάβει κάποιος τον λόγο;
ParlaMint-GR_2015-02-06-S2-commons.u8	Εγώ, κυρία Πρόεδρε.
ParlaMint-GR_2015-02-06-S2-commons.u9	Παρακαλώ, κύριε Βαρβιτσιώτη.
ParlaMint-GR_2015-02-06-S2-commons.u10	Κυρία Πρόεδρε, εφόσον υπάρχουν οκτώ κάλπες, γιατί να μην προχωρήσουμε στην ψηφοφορία των επτά Αντιπροέδρων να τελειώσουμε με αυτούς και στη συνέχεια να προχωρήσουμε στην ψηφοφορία των Γραμματέων και Κοσμητόρων συνολικά;
ParlaMint-GR_2015-02-06-S2-commons.u11	Εάν συμφωνεί το Σώμα.
ParlaMint-GR_2015-02-06-S2-commons.u12	Κυρία Πρόεδρε, μπορώ να έχω τον λόγο;
ParlaMint-GR_2015-02-06-S2-commons.u13	Παρακαλώ, κύριε Θεοδωράκη.
ParlaMint-GR_2015-02-06-S2-commons.u14	Δεν ξέρω τι ίσχυε στο παρελθόν, αλλά επειδή νομίζω ότι υπάρχουν βασικές συμφωνίες γι' αυτές τις ψηφοφορίες, θα μπορούσε να γίνει μόνο μία ψηφοφορία. Θα σας πω, πώς.
ParlaMint-GR_2015-02-06-S2-commons.u15	Δεν υπάρχουν κάλπες.
ParlaMint-GR_2015-02-06-S2-commons.u16	Υπάρχουν κάλπες. Θα σας πω, πώς. Οι τρεις Αντιπρόεδροι που προτείνονται από τον ΣΥΡΙΖΑ, δεν είναι ανάγκη να είναι σε τρεις διαφορετικές κάλπες. Δηλαδή, υπάρχει κάποιος που θα ψηφίσει έναν Αντιπρόεδρο από τον ΣΥΡΙΖΑ και δεν θα ψηφίσει κάποιον άλλον; Προτείνω, λοιπόν, να γίνει μία ψηφοφορία.
ParlaMint-GR_2015-02-06-S2-commons.u17	Η στοιχειώδης εκλογική και δημοκρατική διαδικασία επιβάλλει - είναι και ρητή διάταξη του Κανονισμού της Βουλής - για το κάθε αξίωμα να υπάρχει χωριστή κάλπη και ψηφοδέλτιο.
ParlaMint-GR_2015-02-06-S2-commons.u18	Δηλαδή, μου λέτε ότι είναι πιο λογικό…
ParlaMint-GR_2015-02-06-S2-commons.u19	Δεν είναι λογικό, αλλά θέμα διαδικασίας, έτσι όπως εκτίθεται στον Κανονισμό της Βουλής.
ParlaMint-GR_2015-02-06-S2-commons.u20	Το τυπικό είναι να έχουμε λιγότερες κάλπες από τις ψηφοφορίες και να ξανακάνουμε οι τριακόσιοι άλλη μια αναγγελία των ονομάτων και να καθόμαστε άλλες δύο ώρες για να κάνουμε μια ψηφοφορία επειδή δεν υπάρχει μία κάλπη;
ParlaMint-GR_2015-02-06-S2-commons.u21	Κύριε Θεοδωράκη, ελπίζουμε ότι θα συμφωνήσουμε όλοι ότι θα καθόμαστε αρκετές ώρες στη Βουλή, προκειμένου να εκπληρώνουμε το δημοκρατικό μας καθήκον. Προτείνω, λοιπόν, να συμφωνήσουμε στην πρόταση του κ. Βαρβιτσιώτη για τις δύο ψηφοφορίες, τη μία για τους Αντιπροέδρους και τη μία για τους Γραμματείς και Κοσμήτορες. Κατά τον τρόπο αυτό θα έχουμε και κάλπες επαρκείς και μία διαδικασία περιφρουρημένη και κατά τον Κανονισμό της Βουλής και κατά την απόφαση της Ολομέλειας. Συμφωνεί το Σώμα;
ParlaMint-GR_2015-02-06-S2-commons.u22	Επομένως θα προχωρήσουμε στην πρώτη ψηφοφορία, η οποία αποτελεί σύμπτυξη των δύο πρώτων διαδοχικών ψηφοφοριών που αφορούν την εκλογή των επτά Αντιπροέδρων της Βουλής. Παρακαλώ, να δώσουμε όλοι στις Υπηρεσίες της Βουλής ένα μικρό περιθώριο, προκειμένου να τοποθετήσουν και τις υπόλοιπες τέσσερις κάλπες, ώστε να γίνει συνολικά η ψηφοφορία για τους Αντιπροέδρους. Προχωρώ, προκειμένου να σας ανακοινώσω εν τω μεταξύ τη διαδικασία που θα ακολουθηθεί. Παρακαλώ τους παλιούς Βουλευτές να αφήσουν τους καινούργιους να ακούν τη διαδικασία, ώστε να εξοικειωθούμε όλοι. Κάθε κάλπη φέρει την ένδειξη του Αντιπροέδρου στον οποίον αντιστοιχεί. Εν τω μεταξύ μπορείτε να μελετήσετε και τα δεκαέξι ψηφοδέλτια που πρέπει να έχουν ήδη διανεμηθεί και τα ισάριθμα λευκά ψηφοδέλτια. Πρέπει ο καθένας σας να έχει λάβει δεκαέξι ψηφοδέλτια. Έχετε λάβει μόνον τα επτά για την πρώτη ψηφοφορία. Θα δώσουμε στις Υπηρεσίες το χρόνο που χρειάζονται. Ελέγξτε, λοιπόν, ότι έχετε λάβει επτά ψηφοδέλτια για τις επτά θέσεις των Αντιπροέδρων και αντίστοιχα ισάριθμα λευκά ψηφοδέλτια. Εάν δεν έχουν διανεμηθεί λευκά ή ψηφοδέλτια με τα ονόματα των υποψηφίων, παρακαλώ τις Υπηρεσίες να μεριμνήσουν και σε κάθε περίπτωση σας γνωρίζω ότι υπάρχουν και στην αριστερή πλευρά και στη δεξιά πλευρά λευκά ψηφοδέλτια και ψηφοδέλτια με τα ονόματα των υποψηφίων Αντιπροέδρων. Όσο δίνουμε τον χρόνο στις Υπηρεσίες να ανταποκριθούν στην απόφαση που πήραμε πριν από λίγο για τη σύμπτυξη των ψηφοφοριών, θα σας διαβάσω τι προτάσεις των κομμάτων, όπως έχουν κατατεθεί και τα ονόματα των υποψηφίων και εν συνεχεία θα προβούμε στη διαδικασία της ψηφοφορίας. Για το αξίωμα, λοιπόν, του Α΄ Αντιπροέδρου της Βουλής έχει προταθεί ο συνάδελφος κ. Αλέξιος Μητρόπουλος από τον ΣΥΡΙΖΑ. Για το αξίωμα του Β΄ Αντιπροέδρου της Βουλής έχει προταθεί ο συνάδελφος κ. Ιωάννης Μπαλάφας από τον ΣΥΡΙΖΑ. Για το αξίωμα της Γ΄ Αντιπροέδρου της Βουλής έχει προταθεί η συνάδελφος κ. Δέσποινα Χαραλαμπίδου από τον ΣΥΡΙΖΑ. Για το αξίωμα του Δ΄ Αντιπροέδρου της Βουλής έχει προταθεί ο συνάδελφος κ. Νικήτας Κακλαμάνης από τη Νέα Δημοκρατία. Για το αξίωμα του Ε΄ Αντιπροέδρου της Βουλής έχει προταθεί ο συνάδελφος κ. Αρβανίτης - Αβράμης Μιχαήλ από τον Λαϊκό Σύνδεσμο - Χρυσή Αυγή. Για το αξίωμα του ΣΤ΄ Αντιπροέδρου της Βουλής έχει προταθεί ο συνάδελφος κ. Σπυρίδων Λυκούδης από το Ποτάμι. Για το αξίωμα του Ζ΄ Αντιπροέδρου της Βουλής έχει προταθεί ο συνάδελφος κ. Γεώργιος Λαμπρούλης από το Κομμουνιστικό Κόμμα Ελλάδας. Απ' ό,τι βλέπω οι Υπηρεσίες είναι έτοιμες. Επομένως θα προχωρήσουμε στη διαδικασία. Θα γίνει, λοιπόν, εκφώνηση του καταλόγου κατ' αρχάς για τους Αντιπροέδρους της Βουλής και όποιος συνάδελφος ακούει το όνομά του θα προσέρχεται και θα ρίχνει τα ψηφοδέλτια της προτίμησής του. Σε κάθε κάλπη, δηλαδή, θα ρίχνει είτε ψηφοδέλτιο που φέρει το όνομα του προτεινόμενου συναδέλφου για το αξίωμα που αντιστοιχεί στην κάλπη είτε λευκό ψηφοδέλτιο στην αντίστοιχη κάλπη. Καλούνται επί του καταλόγου οι συνάδελφοι κ. Όλγα Γεροβασίλη από τον Συνασπισμό Ριζοσπαστικής Αριστεράς και ο κ. Εμμανουήλ Κόνσολας από τη Νέα Δημοκρατία. Παρακαλώ τους συναδέλφους να προσέλθουν στην Έδρα. Για την πρώτη κάλπη, που αφορά το αξίωμα του Α' Αντιπροέδρου, καλούνται ως ψηφολέκτες ο συνάδελφος κ. Δημήτριος Γάκης από τον Συνασπισμό Ριζοσπαστικής Αριστεράς και ο συνάδελφος κ. Ιωάννης Αντωνιάδης από τη Νέα Δημοκρατία. Για τη δεύτερη κάλπη, που αφορά το αξίωμα του Β΄ Αντιπροέδρου, καλούνται ως ψηφολέκτες ο συνάδελφος κ. Χρήστος Καραγιαννίδης από τον Συνασπισμό Ριζοσπαστικής Αριστεράς και ο συνάδελφος κ. Απόστολος Βεσυρόπουλος από τη Νέα Δημοκρατία. Για την τρίτη κάλπη, που αφορά το αξίωμα του Γ΄ Αντιπροέδρου, καλούνται ως ψηφολέκτες ο συνάδελφος κ. Ιωάννης Ζερδελής από τον Συνασπισμό Ριζοσπαστικής Αριστεράς και ο συνάδελφος κ. Κωνσταντίνος Βλάσης από τη Νέα Δημοκρατία. Για την τέταρτη κάλπη, που αφορά το αξίωμα του Δ΄ Αντιπροέδρου, καλούνται ως ψηφολέκτες ο συνάδελφος κ. Νικόλαος Μιχαλάκης από τον Συνασπισμό Ριζοσπαστικής Αριστεράς και ο συνάδελφος κ. Στέργιος Γιαννάκης από τη Νέα Δημοκρατία. Για την πέμπτη κάλπη, που αφορά το αξίωμα του Ε΄ Αντιπροέδρου, καλούνται ως ψηφολέκτες η συνάδελφος κ. Αφροδίτη Σταμπουλή από τον Συνασπισμό Ριζοσπαστικής Αριστεράς και ο συνάδελφος κ. Βασίλειος Γιόγιακας από τη Νέα Δημοκρατία. Για την έκτη κάλπη, που αφορά το αξίωμα του ΣΤ΄ Αντιπροέδρου, καλούνται ως ψηφολέκτες η συνάδελφος κ. Αικατερίνη Ιγγλέζη από τον Συνασπισμό Ριζοσπαστικής Αριστεράς και ο συνάδελφος κ. Στέφανος Γκίκας από τη Νέα Δημοκρατία. Για την έβδομη κάλπη, που αφορά το αξίωμα του Ζ΄ Αντιπροέδρου, καλούνται ως ψηφολέκτες ο συνάδελφος κ. Ιωάννης Αμανατίδης από τον Συνασπισμό Ριζοσπαστικής Αριστεράς και ο συνάδελφος κ. Ανδρέας Κατσανιώτης από τη Νέα Δημοκρατία. Ως Πρόεδροι των εφορευτικών επιτροπών κατά κάλπη ορίζονται οι εξής συνάδελφοι: Ο κ. Κωνσταντίνος Ζαχαριάς στην πρώτη κάλπη, ο κ. Κωνσταντίνος Μπάρκας στη δεύτερη κάλπη, η κ. Ευσταθία Γεωργοπούλου - Σαλτάρη στην τρίτη κάλπη, η κ. Αφροδίτη Θεοπεφτάτου στην τέταρτη κάλπη, ο κ. Βασίλειος Χατζηλάμπρου στην πέμπτη κάλπη, η κ. Μαρία Τριανταφύλλου στην έκτη κάλπη και η κ. Ευγενία Ουζουνίδου στην έβδομη κάλπη. Προκειμένου χωροταξικά να διευκολυνθεί η ψηφοφορία, θα παρακαλούσα οι καθήμενοι στα πρώτα έδρανα να δημιουργήσουν χώρο, ούτως ώστε να καθίσουν οι ψηφολέκτες στα πρώτα έδρανα σε κάθε πτέρυγα. Δεδομένου του γεγονότος ότι έχει γίνει σύμπτυξη των δύο πρώτων ψηφοφοριών, καθώς επίσης ότι υπάρχουν επτά κάλπες και ισάριθμα ψηφοδέλτια, θα παρακαλούσα να υπάρξει απόφαση της Βουλής, σύμφωνα με την οποία, αν ανευρεθούν ψηφοδέλτια σε άλλη κάλπη που αντιστοιχούν σε άλλο αξίωμα, αυτά να θεωρηθούν έγκυρα, διότι προδήλως κάτι τέτοιο θα οφείλεται σε παραδρομή. Συμφωνεί το Σώμα;
ParlaMint-GR_2015-02-06-S2-commons.u23	Συνεπώς, με την ομόφωνη απόφαση του Σώματος, μπορούμε να συνεχίσουμε τη διαδικασία. Παρακαλώ τους επί του καταλόγου συναδέλφους να προχωρήσουν στην ανάγνωση του καταλόγου. Κυρίες και κύριοι συνάδελφοι, τη συνεδρίασή μας παρακολουθούν από τα άνω δυτικά θεωρεία, αφού προηγουμένως ξεναγήθηκαν στην έκθεση της αίθουσας «ΕΛΕΥΘΕΡΙΟΣ ΒΕΝΙΖΕΛΟΣ» και ενημερώθηκαν για την ιστορία του κτηρίου και τον τρόπο οργάνωσης και λειτουργίας της Βουλής, σαράντα δύο μαθήτριες και μαθητές και οκτώ εκπαιδευτικοί συνοδοί τους από το 5ο Γυμνάσιο Πτολεμαΐδας (Α΄ Τμήμα). Σας καλωσορίζουμε στις εργασίες της Βουλής. Η κ. Κόλλια έχει αποστείλει επιστολή με θέμα «Εκλογή Αντιπροέδρων, Κοσμητόρων και Γραμματέων», στην οποία αναφέρει τα εξής: «Αξιότιμη κυρία Πρόεδρε, για προσωπικούς λόγους δεν θα παρευρίσκομαι στη σημερινή ψηφοφορία. Μαρία Κόλλια - Τσαρουχά, Βουλευτής Σερρών».
ParlaMint-GR_2015-02-06-S2-commons.u24	Κυρίες και κύριοι συνάδελφοι, έχω την τιμή να ανακοινώσω στο Σώμα ότι τη συνεδρίασή μας παρακολουθούν από τα άνω δυτικά θεωρεία, αφού προηγουμένως ξεναγήθηκαν στην έκθεση της αίθουσας «ΕΛΕΥΘΕΡΙΟΣ ΒΕΝΙΖΕΛΟΣ» και ενημερώθηκαν για την ιστορία του κτηρίου και τον τρόπο οργάνωσης και λειτουργίας της Βουλής, σαράντα έξι μαθήτριες και μαθητές και τέσσερις εκπαιδευτικοί συνοδοί τους από το 5ο Γυμνάσιο Πτολεμαΐδας (Β΄ τμήμα). Η Βουλή σάς καλωσορίζει. Θα παρακαλούσα τους επί του καταλόγου συναδέλφους να επαναλάβουν την ανάγνωση του καταλόγου ως προς όσους δεν ψήφισαν.
ParlaMint-GR_2015-02-06-S2-commons.u25	Παρακαλώ, υπάρχει συνάδελφος που δεν άκουσε το όνομά του; Κανείς. Κηρύσσεται περαιωμένη η ψηφοφορία ως προς τους επτά Αντιπροέδρους της Βουλής και παρακαλώ το Σώμα να συναινέσει ώστε να προχωρήσουμε ως εξής: Οι κύριοι ψηφολέκτες να προβούν σε καταμέτρηση και διαλογή των ψηφοδελτίων και εξαγωγή του αποτελέσματος. Οι Υπηρεσίες της Βουλής να μεριμνήσουν ούτως ώστε οι κάλπες, αφού αδειάσουν, να ετοιμαστούν για τις δύο επόμενες ψηφοφορίες, δηλαδή τις συμπτυγμένες ψηφοφορίες για τους τρεις Κοσμήτορες της Βουλής και τους έξι Γραμματείς. Παράλληλα, με την εκφώνηση του καταλόγου για την τρίτη και τέταρτη ψηφοφορία, που θα γίνουν με μία εκφώνηση καταλόγου, οι ψηφολέκτες θα προβαίνουν στην καταμέτρηση των ψηφοδελτίων. Θα ήθελα να σας ενημερώσω ότι οι ψηφοφορίες, όπως αποφασίστηκαν, με ομόφωνη απόφαση του Σώματος και μετά από διαλογική συζήτηση, προϋποθέτουν εννέα κάλπες και η Βουλή, όπως με ενημερώνουν οι Υπηρεσίες, διαθέτει οκτώ μόνο διαφανείς κάλπες και μία ξύλινη κάλπη. Γι' αυτό παρακαλώ να συναινέσετε, ούτως ώστε η ένατη κάλπη να συμπληρωθεί με την ξύλινη που υπάρχει στη Βουλή. Νομίζω ότι, διαπιστώνοντας και ποια είναι τα πρακτικά ζητήματα που ανακύπτουν μέσα από διαδικασίες που είναι κορυφαίες - γιατί η ανάδειξη του Προεδρείου της Βουλής είναι μια κορυφαία ψηφοφορία - μπορούμε να συμφωνήσουμε ότι και στο πλαίσιο της Επιτροπής Κανονισμού της Βουλής θα προβούμε στις αναγκαίες τροποποιήσεις και προβλέψεις, ούτως ώστε η διεξαγωγή των ψηφοφοριών να γίνεται με τον πλέον αποτελεσματικό, ομαλό, διαφανή και δημοκρατικό τρόπο. Με τη συναίνεση του Σώματος και προκειμένου να υπάρξει ο απαραίτητος χρόνος στις Υπηρεσίες για να προετοιμαστούν, σας καλώ να προβούμε σε μία δεκαπεντάλεπτη διακοπή της συνεδρίασης, αν δεν υπάρχει κάποια αντίρρηση. Συμφωνεί το Σώμα:
ParlaMint-GR_2015-02-06-S2-commons.u26	Το Σώμα παρέσχε τη συναίνεσή του. Επομένως διακόπτουμε τη συνεδρίαση για δεκαπέντε λεπτά, κατά τα οποία προχωρεί κανονικά η διαλογή των ψηφοδελτίων και η προπαρασκευή για τη διεξαγωγή της επόμενης ψηφοφορίας.
ParlaMint-GR_2015-02-06-S2-commons.u27	Κυρίες και κύριοι συνάδελφοι, επαναλαμβάνεται η διακοπείσα συνεδρίαση. Προτού προβούμε στη συνέχιση της ψηφοφορίας για την εκλογή των Κοσμητόρων και των Γραμματέων, θεωρώ - διερμηνεύοντας και τα αισθήματα του Σώματος - ότι πρέπει να εκφράσω την αμέριστη συμπαράσταση και αλληλεγγύη μας στους συμπολίτες μας στον Έβρο που δοκιμάζονται αυτές τις ώρες. Συνεχίζουμε με τη διεξαγωγή της ψηφοφορίας για την εκλογή Κοσμητόρων και Γραμματέων. Σας αναγιγνώσκω τους προταθέντες για τα αξιώματα, για τα οποία γίνεται η εκλογή. Για τη θέση Κοσμήτορα από τον ΣΥΡΙΖΑ έχει προταθεί ο κ. Αθανασίου Νάσος και ο κ. Πάντζας Γιώργος. Για τη θέση Κοσμήτορα από τη Νέα Δημοκρατία έχει προταθεί ο κ. Κουκοδήμος Κωνσταντίνος. Για τη θέση Γραμματέα από τον ΣΥΡΙΖΑ έχουν προταθεί η κ. Δριτσέλη Παναγιώτα, η κ. Τζήκα - Κωστοπούλου Δανάη, ο κ. Ζάννας Ζήσης και ο κ. Τσίρκας Βασίλειος. Για τη θέση του Γραμματέα από τη Νέα Δημοκρατία έχει προταθεί ο κ. Κεφαλογιάννης Ιωάννης. Για τη θέση του Γραμματέα από το Λαϊκό Σύνδεσμο - Χρυσή Αυγή έχει προταθεί ο κ. Κούζηλος Νικόλαος. Πρέπει να έχετε όλοι στα χέρια σας εννέα ψηφοδέλτια - το κάθε ψηφοδέλτιο αναγράφει κάθε ένα από τα ονόματα και τα αντίστοιχα αξιώματα, για τα οποία προτείνονται οι συνάδελφοι - καθώς επίσης εννέα λευκά ψηφοδέλτια. Υπενθυμίζω ότι ελλείψει ένατης διαφανούς κάλπης, όπως είναι οι υπόλοιπες, έχει τοποθετηθεί η ξύλινη κάλπη για το πρώτο από τα αξιώματα, για τη θέση του ενός Κοσμήτορα από τον ΣΥΡΙΖΑ. Θα προχωρήσουμε στην ψηφοφορία ακριβώς με τον ίδιο τρόπο με τον οποίο έγινε η ψηφοφορία στο πρώτο στάδιο. Επομένως, θα συνεχίσουν να παρίστανται επί του καταλόγου οι συνάδελφοι κ. Όλγα Γεροβασίλη από τον ΣΥΡΙΖΑ και κ. Εμμανουήλ Κόνσολας από τη Νέα Δημοκρατία. Τώρα καλούνται ως ψηφολέκτες για την πρώτη κάλπη, που αφορά το αξίωμα του πρώτου Κοσμήτορα, η κ. Βασιλική Κατριβάνου από τον ΣΥΡΙΖΑ και ο κ. Κώστας Καραμανλής του Αχιλλέως από τη Νέα Δημοκρατία. Για τη δεύτερη κάλπη, που αφορά το αξίωμα του δεύτερου Κοσμήτορα, καλείται η κ. Ευαγγελία Αμμανατίδου - Πασχαλίδου από τον ΣΥΡΙΖΑ και ο κ. Χρήστος Κέλλας από τη Νέα Δημοκρατία. Για την τρίτη κάλπη, που αφορά το αξίωμα του τρίτου Κοσμήτορα, καλείται ο κ. Στέφανος Σαμοΐλης από τον ΣΥΡΙΖΑ και η κ. Νίκη Κεραμέως από τη Νέα Δημοκρατία. Για την τέταρτη κάλπη, που αφορά το αξίωμα του πρώτου Γραμματέως, καλείται ο κ. Σταύρος Αραχωβίτης από τον ΣΥΡΙΖΑ και ο κ. Τιμολέων Κοψαχείλης από τη Νέα Δημοκρατία. Για την πέμπτη κάλπη, που αφορά το αξίωμα του δεύτερου Γραμματέως, καλείται ο κ. Σταύρος Γρηγόρης από τον ΣΥΡΙΖΑ και ο κ. Δημήτριος Κυριαζίδης από τη Νέα Δημοκρατία. Για την έκτη κάλπη, που αφορά το αξίωμα του τρίτου Γραμματέως, καλείται ο κ. Νίκος Μανιός από τον ΣΥΡΙΖΑ και ο κ. Χρήστος Μπουκώρος από τη Νέα Δημοκρατία. Για την έβδομη κάλπη, που αφορά το αξίωμα του τέταρτου Γραμματέως, καλείται η κ. Νίνα Κασιμάτη από τον ΣΥΡΙΖΑ και η κ. Γεωργία Μαρτίνου από τη Νέα Δημοκρατία. Για την όγδοη κάλπη, που αφορά το αξίωμα του πέμπτου Γραμματέως, καλείται η κ. Μαρία Θελερίτη από τον ΣΥΡΙΖΑ και η κ. Άννα Καραμανλή από τη Νέα Δημοκρατία. Για την ένατη κάλπη, για το αξίωμα του έκτου Γραμματέως, καλείται ο κ. Αλέξανδρος Μεϊκόπουλος από τον ΣΥΡΙΖΑ και η κ. Φωτεινή Αραμπατζή από τη Νέα Δημοκρατία. Θα παραμείνουν οι προηγουμένως ορισθέντες Πρόεδροι των εφορευτικών επιτροπών και επειδή πλέον έχουμε εννέα κάλπες - ενώ στην προηγούμενη ψηφοφορία είχαμε επτά - ορίζονται δύο ακόμα πρόεδροι εφορευτικών επιτροπών. Για την όγδοη κάλπη ορίζεται ο κ. Ευάγγελος Διαμαντόπουλος και για την ένατη κάλπη ο κ. Ιωάννης Μιχελογιαννάκης. Παρακαλώ τις κυρίες και τους κυρίους ψηφολέκτες να προσέλθουν στις κάλπες για να αρχίσει η ψηφοφορία. Παρακαλώ να αρχίσει η ανάγνωση του καταλόγου.
ParlaMint-GR_2015-02-06-S2-commons.u28	Υπάρχει κάποιος συνάδελφος που δεν άκουσε το όνομά του; Κανείς. Επομένως, κηρύσσεται περαιωμένη η ψηφοφορία και παρακαλώ τους κυρίους ψηφολέκτες και τους προέδρους των εφορευτικών επιτροπών να προβούν στην καταμέτρηση και διαλογή των ψηφοδελτίων και στην εξαγωγή του αποτελέσματος. Με την ολοκλήρωση της καταμέτρησης της διαλογής και της εξαγωγής αποτελέσματος για αυτήν την ψηφοφορία θα ανακοινωθεί συνολικά το αποτέλεσμα των επιμέρους ψηφοφοριών. Εν τω μεταξύ σας ενημερώνω ότι περιήλθε στο Προεδρείο επιστολή της κ. Θεοδώρας Μπακογιάννη η οποία ενημερώνει ότι θα απουσιάζει από τις εργασίες της Ολομέλειας της Βουλής των Ελλήνων στις 6, 7 και 8 Φεβρουαρίου του 2015 καθώς θα βρίσκεται στο Μόναχο για να συμμετάσχει στη Διάσκεψη Ασφαλείας του Μονάχου και στην Επιτροπή Διακεκριμένων Προσωπικοτήτων του ΟΑΣΕ για την ευρωπαϊκή ασφάλεια.
ParlaMint-GR_2015-02-06-S2-commons.u29	Κυρίες και κύριοι συνάδελφοι, έχω την τιμή να σας ανακοινώσω το αποτέλεσμα της διεξαχθείσης μυστικής ψηφοφορίας για την εκλογή των Αντιπροέδρων, Κοσμητόρων και Γραμματέων του Σώματος. Παρόντες κατά την ψηφοφορία ήταν 282 συνάδελφοι, πράγμα που σημαίνει ότι η απαιτούμενη απόλυτη πλειοψηφία των παρόντων είναι 142 Βουλευτές. Τα αποτελέσματα έχουν ως ακολούθως: Για το αξίωμα του Α΄ Αντιπροέδρου, για το οποίο προτάθηκε ο κ. Αλέξης Μητρόπουλος, ψήφισαν 282 Βουλευτές και ο προταθείς έλαβε 229 θετικές ψήφους, 52 λευκά και 1 άκυρο. Επομένως ο κ. Αλέξης Μητρόπουλος, σύμφωνα με το Σύνταγμα και τον Κανονισμό της Βουλής, εκλέγεται στο αξίωμα του Α΄ Αντιπροέδρου της Βουλής. Για το αξίωμα του Β΄ Αντιπροέδρου της Βουλής, για το οποίο προταθείς ήταν και είναι ο κ. Γιάννης Μπαλάφας, ψήφισαν 282 Βουλευτές και ο προταθείς έλαβε 235 θετικές ψήφους και 47 λευκά. Επομένως ο κ. Γιάννης Μπαλάφας, σύμφωνα με το Σύνταγμα και τον Κανονισμό της Βουλής, εκλέγεται στο αξίωμα του Β΄ Αντιπροέδρου της Βουλής. Για το αξίωμα του Γ΄ Αντιπροέδρου, για το οποίο προταθείσα ήταν η κ. Δέσποινα Χαραλαμπίδου, ψήφισαν 282 Βουλευτές και η κ. Χαραλαμπίδου έλαβε 229 θετικές ψήφους, 50 λευκά και 3 άκυρα. Επομένως η κ. Δέσποινα Χαραλαμπίδου, σύμφωνα με το Σύνταγμα και τον Κανονισμό της Βουλής, εκλέγεται στο αξίωμα του Γ΄ Αντιπροέδρου της Βουλής. Για το αξίωμα του Δ΄ Αντιπροέδρου της Βουλής, για το οποίο προτεινόμενος ήταν ο κ. Νικήτας Κακλαμάνης, ψήφισαν 282 Βουλευτές και ο κ. Νικήτας Κακλαμάνης έλαβε 247 θετικές ψήφους, 34 λευκά και 1 άκυρο. Επομένως ο κ. Νικήτας Κακλαμάνης, σύμφωνα με το Σύνταγμα και τον Κανονισμό της Βουλής, εκλέγεται στο αξίωμα του Δ΄ Αντιπροέδρου της Βουλής. Για το αξίωμα του Ε΄ Αντιπροέδρου της Βουλής, για το οποίο προτεινόμενος ήταν ο κ. Μιχαήλ Αρβανίτης - Αβράμης, ψήφισαν 266 Βουλευτές. Αυτό σημαίνει ότι η απόλυτη πλειοψηφία είναι 134 Βουλευτές. Ο κ. Μιχαήλ Αρβανίτης - Αβράμης έλαβε 37 θετικές ψήφους και κατεγράφησαν 197 λευκά ψηφοδέλτια και 32 άκυρα. Επομένως ο κ. Μιχαήλ Αρβανίτης - Αβράμης, σύμφωνα με το Σύνταγμα και τον Κανονισμό της Βουλής, δεν εκλέγεται διότι δεν συγκέντρωσε την απαιτούμενη, κατά το άρθρο 67 του Συντάγματος και 8 παράγραφος 2 του Κανονισμού της Βουλής, πλειοψηφία. Για το αξίωμα του ΣΤ΄ Αντιπροέδρου της Βουλής, για το οποίο προτεινόμενος ήταν ο κ. Σπυρίδων Λυκούδης, ψήφισαν 282 Βουλευτές και ο κ. Σπυρίδων Λυκούδης έλαβε 210 θετικές ψήφους, 63 λευκά και 9 άκυρα. Επομένως ο κ. Σπυρίδων Λυκούδης, σύμφωνα με το Σύνταγμα και τον Κανονισμό της Βουλής, εκλέγεται στο αξίωμα του ΣΤ΄ Αντιπροέδρου της Βουλής. Για το αξίωμα του Ζ΄ Αντιπροέδρου της Βουλής, για το οποίο προτεινόμενος ήταν ο κ. Γεώργιος Λαμπρούλης, ψήφισαν 274 Βουλευτές. Επομένως η απόλυτη πλειοψηφία είναι 138 Βουλευτές. Ο κ. Γεώργιος Λαμπρούλης έλαβε 235 θετικές ψήφους. Ανευρέθησαν 38 λευκά και ένα άκυρο ψηφοδέλτιο. Επομένως ο κ. Γεώργιος Λαμπρούλης, σύμφωνα με το Σύνταγμα και τον Κανονισμό της Βουλής εκλέγεται ως Ζ΄ Αντιπρόεδρος της Βουλής. Για το αξίωμα των Κοσμητόρων, διευκρινίζω κατ' αρχάς ότι έχουν καταγραφεί διαφορετικές ψήφοι για κάθε μία κάλπη, οπότε τις αναφέρω μία προς μία, ώστε να είναι σαφές. Για το αξίωμα του Κοσμήτορα από την πρώτη σε δύναμη Κοινοβουλευτική Ομάδα, για την υποψηφιότητα του κ. Νάσου Αθανασίου ψήφισαν 243 Βουλευτές. Επομένως η απόλυτη πλειοψηφία των παρόντων είναι 122 Βουλευτές. Ο κ. Αθανασίου έλαβε 216 θετικές ψήφους και βρέθηκαν 27 λευκά ψηφοδέλτια. Επομένως ο κ. Νάσος Αθανασίου εκλέγεται στο αξίωμα του Κοσμήτορα της Βουλής. Για το αξίωμα του Κοσμήτορα επίσης από την πρώτη σε δύναμη Κοινοβουλευτική Ομάδα, για την υποψηφιότητα του κ. Γεωργίου Πάντζα ψήφισαν 238 Βουλευτές. Επομένως η απόλυτη πλειοψηφία των παρόντων είναι 120 Βουλευτές. Ο κ. Πάντζας έλαβε 204 θετικές ψήφους, βρέθηκαν 32 λευκά ψηφοδέλτια και 2 άκυρα. Επομένως ο κ. Πάντζας εκλέγεται στο αξίωμα του Κοσμήτορα της Βουλής. Για το αξίωμα του Κοσμήτορα από την πρώτη σε δύναμη Κοινοβουλευτική Ομάδα της Αντιπολίτευσης, για την υποψηφιότητα του κ. Κωνσταντίνου Κουκοδήμου ψήφισαν 243 Βουλευτές. Επομένως η απόλυτη πλειοψηφία των παρόντων είναι 122 Βουλευτές. Ο κ. Κωνσταντίνος Κουκοδήμος έλαβε 215 θετικές ψήφους, βρέθηκαν 27 λευκά ψηφοδέλτια και 1 άκυρο. Επομένως ο κ. Κουκοδήμος εκλέγεται στο αξίωμα του Κοσμήτορα της Βουλής. Για τη θέση του Α΄ Γραμματέως ψήφισαν 238 Βουλευτές. Επομένως η απόλυτη πλειοψηφία των παρόντων είναι 120 Βουλευτές. Η κ. Παναγιώτα Δριτσέλη έλαβε 216 θετικές ψήφους και βρέθηκαν 20 λευκά ψηφοδέλτια και 2 άκυρα. Επομένως η κ. Παναγιώτα Δριτσέλη εκλέγεται Α΄ Γραμματέας της Βουλής. Για το αξίωμα του Β΄ Γραμματέως της Βουλής ψήφισαν 234 Βουλευτές. Επομένως η απόλυτη πλειοψηφία είναι 118 Βουλευτές. Ο κ. Ζήσης Ζάννας έλαβε 212 θετικές ψήφους. Ανευρέθησαν 21 λευκά ψηφοδέλτια και 1 άκυρο. Επομένως ο κ. Ζήσης Ζάννας εκλέγεται στη θέση του Β΄ Γραμματέως της Βουλής. Για τη θέση του Γ΄ Γραμματέως της Βουλής ψήφισαν 243 Βουλευτές. Επομένως η απόλυτη πλειοψηφία είναι 122 ψήφοι. Η κ. Δανάη Τζήκα - Κωστοπούλου έλαβε 220 θετικές ψήφους. Ανευρέθησαν 22 λευκά ψηφοδέλτια και 1 άκυρο. Επομένως η κ. Δανάη Τζήκα - Κωστοπούλου εκλέγεται στη θέση της Γ΄ Γραμματέως της Βουλής. Για τη θέση του Δ΄ Γραμματέως της Βουλής ψήφισαν 240 Βουλευτές. Επομένως η απόλυτη πλειοψηφία των παρόντων είναι 121 ψήφοι. Ο κ. Βασίλειος Τσίρκας έλαβε 213 θετικές ψήφους. Ανευρέθησαν 23 λευκά ψηφοδέλτια και 4 άκυρα. Επομένως ο κ. Βασίλειος Τσίρκας εκλέγεται στη θέση του Δ΄ Γραμματέως της Βουλής. Για το αξίωμα του Ε΄ Γραμματέως της Βουλής ψήφισαν 243 Βουλευτές. Επομένως η απόλυτη πλειοψηφία είναι 122 ψήφοι. Ο κ. Ιωάννης Κεφαλογιάννης έλαβε 222 θετικές ψήφους. Ανευρέθησαν 19 λευκά ψηφοδέλτια και 2 άκυρα. Επομένως ο κ. Ιωάννης Κεφαλογιάννης εκλέγεται Ε΄ Γραμματέας της Βουλής. Για το αξίωμα του ΣΤ΄ Γραμματέως της Βουλής ψήφισαν 228 Βουλευτές. Επομένως, η απόλυτη πλειοψηφία είναι 115 θετικές ψήφοι. Ο κ. Νικόλαος Κούζηλος έλαβε 33 θετικές ψήφους. Ανευρέθησαν 165 λευκά ψηφοδέλτια και 30 άκυρα. Επομένως σύμφωνα με το Σύνταγμα και τον Κανονισμό της Βουλής, δεν εκλέγεται στη θέση του ΣΤ΄ Γραμματέως της Βουλής. Σύμφωνα με τα αποτελέσματα αυτά, θα ήθελα να συγχαρώ τους εκλεγέντες στα αξιώματα για τα οποία υπήρξε επιτυχής ανάδειξη, να τους καλωσορίσω στη συγκρότηση του Προεδρείου και να παρατηρήσω στο πνεύμα και των προηγούμενων επισημάνσεων που κάναμε, ότι ο Κανονισμός της Βουλής έχει φτιαχτεί με πρόνοια ύπαρξης δύο, τριών και με πολύ μεγάλη επιφύλαξη τεσσάρων Κοινοβουλευτικών Ομάδων. Η παρούσα Βουλή έχει περισσότερες Κοινοβουλευτικές Ομάδες απ' αυτές που προβλέπει ο Κανονισμός και θα πρέπει, στο πλαίσιο της εξέτασης των ρυθμίσεων του Κανονισμού της Βουλής, να μεριμνήσουμε για την αντιπροσωπευτική σύνθεση του Προεδρείου και των επιμέρους επιτροπών. Κυρίες και κύριοι συνάδελφοι, αφού συγχαρώ και τους αναδειχθέντες, θα σας παρακαλέσω να εξουσιοδοτήσετε το Προεδρείο για την υπ' ευθύνη του επικύρωση των Πρακτικών της σημερινής συνεδριάσεως.
ParlaMint-GR_2015-02-06-S2-commons.u30	Επομένως παρεσχέθη η ζητηθείσα εξουσιοδότηση. Θα ήθελα να σας ενημερώσω, για να γνωρίζουν όλοι οι συνάδελφοι και να προετοιμαστούν, ότι έχει γίνει προγραμματισμός, ούτως ώστε να πραγματοποιηθούν συνεδριάσεις και το πρωί της Δευτέρας, όπως και το πρωί της Τρίτης, ώστε να μιλήσουν όσο το δυνατόν περισσότεροι συνάδελφοι Bουλευτές. Την Κυριακή, λοιπόν, στις 8 Φεβρουαρίου στις 19.00΄ θα έχουμε την ανάγνωση των Προγραμματικών Δηλώσεων από τον Πρωθυπουργό. Τη Δευτέρα 9 Φεβρουαρίου 2015 στις 11.00΄ θα γίνει η συζήτηση επί των Προγραμματικών Δηλώσεων της Κυβερνήσεως. Την Τρίτη 10 Φεβρουαρίου 2015 και ώρα 11.00΄ θα συνεχιστεί η συζήτηση επί των Προγραμματικών Δηλώσεων της Κυβερνήσεως και θα διεξαχθεί η ψηφοφορία για την παροχή ψήφου εμπιστοσύνης της Βουλής προς την Κυβέρνηση. Σας ενημερώνω, επίσης, ότι η ψηφοφορία θα ξεκινήσει τα μεσάνυχτα της Τρίτης. Θέλω να εκφράσω την πολύ μεγάλη ικανοποίηση, γιατί όλα τα μέλη του Προεδρείου που ανεδείχθησαν, έλαβαν πολύ ευρεία πλειοψηφία. Αυτό νομίζω ότι είναι ένας πολύ καλός οιωνός για την περαιτέρω πορεία αυτής της κοινοβουλευτικής περιόδου. Κύριοι συνάδελφοι, δέχεστε στο σημείο αυτό να λύσουμε τη συνεδρίαση;
ParlaMint-GR_2015-02-06-S2-commons.u31	Με τη συναίνεση του Σώματος και ώρα 23.10΄ λύεται η συνεδρίαση για την Κυριακή 8 Φεβρουαρίου του 2015 και ώρα 19.00΄ με αντικείμενο εργασιών του Σώματος: ανάγνωση των Προγραμματικών Δηλώσεων της Κυβερνήσεως από τον Πρωθυπουργό, σύμφωνα με την ειδική ημερήσια διάταξη που έχει διανεμηθεί.
