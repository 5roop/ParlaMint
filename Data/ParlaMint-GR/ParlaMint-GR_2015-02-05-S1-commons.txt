ParlaMint-GR_2015-02-05-S1-commons.u1	Κυρίες και κύριοι Βουλευτές, συγκαλείται η Βουλή και κηρύσσεται η έναρξη της πρώτης πανηγυρικής συνεδρίασης της Α΄ Συνόδου της Βουλής της ΙΣΤ΄ Περιόδου Προεδρευομένης Κοινοβουλευτικής Δημοκρατίας. Καλούνται στο Προεδρείο για την επικούρηση του έργου του ως προσωρινοί Γραμματείς, σύμφωνα με το άρθρο 1 του Κανονισμού της Βουλής, οι νεότεροι σε ηλικία Βουλευτές: Από τον ΣΥΡΙΖΑ η κ. Δανάη Τζήκα - Κωστοπούλου και ο κ. Ευστάθιος Γιαννακίδης και από τη Νέα Δημοκρατία ο κ. Ιωάννης Κεφαλογιάννης και η κ. Νίκη Κεραμέως. Παρακαλώ να καταλάβουν τις θέσεις τους στο Προεδρείο εκατέρωθεν του Προεδρεύοντος. Κυρίες και κύριοι συνάδελφοι, έχω την τιμή να ανακοινώσω στο Σώμα το π.δ. 173/2014, το οποίο θα κατατεθεί στα Πρακτικά.
ParlaMint-GR_2015-02-05-S1-commons.u2	Επίσης, έχω την τιμή να ανακοινώσω στο Σώμα τις επιστολές του Πρωθυπουργού και των Προέδρων των Κοινοβουλευτικών Ομάδων περί επιλογής της Βουλευτικής Έδρας. Συγκεκριμένα, ο Πρωθυπουργός και Πρόεδρος του ΣΥΡΙΖΑ κ. Αλέξης Τσίπρας με επιστολή του προς τον Πρόεδρο της Βουλής κ. Ευάγγελο - Βασίλειο Μεϊμαράκη γνωστοποιεί ότι επιλέγει την εκλογή του στην εκλογική περιφέρεια της Α΄ Αθηνών αντί της εκλογικής περιφέρειας του Νομού Άρτας. Ο Πρόεδρος της Κοινοβουλευτικής Ομάδας της Νέας Δημοκρατίας και Αρχηγός της Αξιωματικής Αντιπολίτευσης κ. Αντώνης Σαμαράς με επιστολή του στον Πρόεδρο της Βουλής γνωστοποιεί ότι επιλέγει την εκλογή του στην εκλογική περιφέρεια του Νομού Μεσσηνίας αντί της εκλογικής περιφέρειας της Β΄ Θεσσαλονίκης. Ο Γενικός Γραμματέας της Κοινοβουλευτικής Ομάδας του κόμματος «Λαϊκός Σύνδεσμος - Χρυσή Αυγή» κ. Νικόλαος Μιχαλολιάκος με επιστολή του στον Πρόεδρο της Βουλής γνωστοποιεί ότι επιλέγει την εκλογή του στην εκλογική περιφέρεια της Α΄ Αθηνών αντί της εκλογικής περιφέρειας της Β΄ Αθηνών. Ο Πρόεδρος της Κοινοβουλευτικής Ομάδας του κόμματος «Το Ποτάμι» κ. Σταύρος Θεοδωράκης με επιστολή του στον Πρόεδρο της Βουλής γνωστοποιεί ότι επιλέγει την εκλογή του στην εκλογική περιφέρεια του Νομού Χανίων αντί της εκλογικής περιφέρειας της Β΄ Πειραιά. Οι επιστολές αυτές κατατίθενται στα Πρακτικά.
ParlaMint-GR_2015-02-05-S1-commons.u3	Σας ενημερώνω ότι μετά τον Αγιασμό θα ακολουθήσει ο οριζόμενος από το Σύνταγμα όρκος, κατόπιν ο επί του Κορανίου όρκος και τέλος ο πολιτικός όρκος. Παρακαλείται ο προσωρινός Γραμματέας κ. Ευστάθιος Γιαννακίδης να συνοδεύσει τον Μακαριότατο Αρχιεπίσκοπο Αθηνών και Πάσης Ελλάδος κ. Ιερώνυμο και τα συνοδεύοντα αυτόν μέλη της Διαρκούς Ιεράς Συνόδου στην Αίθουσα, προκειμένου να τελεστεί ο Αγιασμός.
ParlaMint-GR_2015-02-05-S1-commons.u4	Παρακαλώ τις κυρίες και τους κυρίους Βουλευτές, που επιθυμούν, να υψώσουν το δεξί τους χέρι, ενώνοντας τον αντίχειρα, τον δείκτη και το μέσο δάκτυλο, για να δώσουμε τον οριζόμενο στο άρθρο 59 του Συντάγματος όρκο. Παρακαλώ να επαναλαμβάνετε τον όρκο. «Ορκίζομαι στο όνομα της Αγίας και Ομοούσιας και Αδιαίρετης Τριάδας να είμαι πιστός στην Πατρίδα και το δημοκρατικό πολίτευμα, να υπακούω στο Σύνταγμα και τους νόμους και να εκπληρώνω ευσυνείδητα τα καθήκοντά μου». Άξιοι! Παρακαλείται ο προσωρινός Γραμματέας κ. Ευστάθιος Γιαννακίδης να προπέμψει τον Μακαριότατο Αρχιεπίσκοπο Αθηνών και Πάσης Ελλάδος κ. Ιερώνυμο και τα συνοδεύοντα αυτόν μέλη της Διαρκούς Ιεράς Συνόδου. Παρακαλείται ο Βουλευτής κ. Χουσεΐν Ζεϊμπέκ που ανήκει στο μωαμεθανικό θρήσκευμα, να προσέλθει και να δώσει τον οριζόμενο στο Σύνταγμα όρκο επί του Κορανίου. Παρακαλώ, κύριε συνάδελφε, να επαναλαμβάνετε τον όρκο. «Ορκίζομαι στο όνομα του Παντοδύναμου Θεού και του μόνου αυτού Προφήτη, ο οποίος είναι ο Μωάμεθ, να είμαι πιστός στην Πατρίδα και το δημοκρατικό πολίτευμα, να υπακούω στο Σύνταγμα και τους νόμους και να εκπληρώνω ευσυνείδητα τα καθήκοντά μου». Άξιος! Κυρίες και κύριοι συνάδελφοι, θα ήθελα να σας γνωρίσω ότι έχουν κατατεθεί γραπτές δηλώσεις του Πρωθυπουργού και Προέδρου του Συνασπισμού Ριζοσπαστικής Αριστεράς και των Βουλευτών του καθώς και του Γενικού Γραμματέως της Κεντρικής Επιτροπής του Κομμουνιστικού Κόμματος Ελλάδας, με τις οποίες ζητείται η δυνατότητα παροχής πολιτικού όρκου.
ParlaMint-GR_2015-02-05-S1-commons.u5	Σε αυτό το σημείο καταθέτω στα Πρακτικά τη σύμφωνη, ομόφωνη γνώμη του Επιστημονικού Συμβουλίου της Βουλής των Ελλήνων.
ParlaMint-GR_2015-02-05-S1-commons.u6	Με τη συναίνεσή σας, παρακαλώ τις κυρίες και τους κυρίους Βουλευτές που επιθυμούν να δώσουν τον πολιτικό όρκο να εγερθούν. Παρακαλώ, κυρίες και κύριοι συνάδελφοι, να επαναλαμβάνετε τον όρκο. «Διαβεβαιώνω στην τιμή και τη συνείδησή μου ότι θα είμαι πιστός στην Πατρίδα και το δημοκρατικό πολίτευμα, θα υπακούω στο Σύνταγμα και τους νόμους και θα εκπληρώνω ευσυνείδητα τα καθήκοντά μου». Άξιοι!
ParlaMint-GR_2015-02-05-S1-commons.u7	Κυρίες και κύριοι συνάδελφοι, παρακαλώ το Σώμα να εξουσιοδοτήσει το Προεδρείο για την υπ' ευθύνη του επικύρωση των Πρακτικών της σημερινής συνεδρίασης.
ParlaMint-GR_2015-02-05-S1-commons.u8	Η Βουλή παρέσχε την αιτηθείσα εξουσιοδότηση. Παρακαλούνται οι κυρίες και οι κύριοι συνάδελφοι να παραμείνουν στις θέσεις τους για την υπογραφή του πρωτοκόλλου της ορκωμοσίας και την παραλαβή ενημερωτικού φακέλου, ώστε να ολοκληρωθεί η διαδικασία της ορκωμοσίας τους. Αν δεν υπογραφεί το πρωτόκολλο, δεν ολοκληρώνεται η διαδικασία της ορκωμοσίας. Κύριοι συνάδελφοι, δέχεστε στο σημείο αυτό να λύσουμε τη συνεδρίαση;
