ParlaMint-GR_2015-02-24-S1-commons.u1	Κυρίες και κύριοι συνάδελφοι, αρχίζει η συνεδρίαση. Επιτρέψτε μου, πριν εισέλθουμε στα προ ημερησίας διατάξεως ζητήματα, να σας ενημερώσω ότι σήμερα το μεσημέρι υποδέχθηκα τον Πρόεδρο της Βουλής των Αντιπροσώπων της Κυπριακής Δημοκρατίας, τον κ. Γιαννάκη Ομήρου. Του εξέφρασα τα αδιαπραγμάτευτα και αταλάντευτα αισθήματα αλληλεγγύης και του ελληνικού Κοινοβουλίου απέναντι στα δίκαια του κυπριακού λαού και ταυτόχρονα είχαμε την ευκαιρία να συζητήσουμε ζητήματα κοινοβουλευτικής διπλωματίας και ενεργοποίησης των κοινοβουλίων όλης της Ευρώπης προς την κατεύθυνση της προστασίας της κοινοβουλευτικής δημοκρατίας και της λαϊκής κυριαρχίας που τόσο πολύ κινδυνεύουν στο πλαίσιο συρρίκνωσης των δημοκρατικών διαδικασιών, μέσα από το καθεστώς των μνημονίων που έχει σε πολλές χώρες επιβληθεί. Πριν εισέλθουμε στην ημερήσια διάταξη, η οποία αφορά το ειδικό ζήτημα άρσης ασυλίας Βουλευτού, θα ήθελα να σας κάνω κάποιες ανακοινώσεις σύμφωνα με τον Κανονισμό της Βουλής. Αν θέλετε οι συνάδελφοι να εισέλθετε στην Αίθουσα, γιατί σας αφορούν οι ανακοινώσεις και πιστεύω ότι σας ενδιαφέρουν. Η πρώτη ανακοίνωση είναι ότι εκδόθηκε και έχει αναρτηθεί στην «Κοινοβουλευτική Διαφάνεια» η απόφασή μου περί συστάσεως και περί καθορισμού αρμοδιοτήτων των Διαρκών Επιτροπών της Βουλής. Αποφασίσθηκε, λοιπόν, στις 20 Φεβρουαρίου του 2015, η σύσταση των προβλεπομένων κατά το άρθρο 31 του Κανονισμού της Βουλής Διαρκών Επιτροπών της Ολομέλειας της Βουλής για την Α΄ Σύνοδο αυτής της ΙΣΤ΄ Κοινοβουλευτικής Περιόδου και συστάθηκαν οι εξής Διαρκείς Επιτροπές: Διαρκής Επιτροπή Μορφωτικών Υποθέσεων, Διαρκής Επιτροπή Εθνικής Άμυνας και Εξωτερικών Υποθέσεων, Διαρκής Επιτροπή Οικονομικών Υποθέσεων, Διαρκής Επιτροπή Κοινωνικών Υποθέσεων, Διαρκής Επιτροπή Δημόσιας Διοίκησης, Δημόσιας Τάξης και Δικαιοσύνης και Διαρκής Επιτροπή Παραγωγής και Εμπορίου. Επειδή, όπως ίσως γνωρίζετε και όπως πρέπει να σας ενημερώσω, όταν υπάρχει συγχώνευση Υπουργείων ή δημιουργία νέων Υπουργείων απαιτείται και ο καθορισμός εκ νέου των αρμοδιοτήτων των Διαρκών Επιτροπών σάς ενημερώνω ότι η Διαρκής Επιτροπή Μορφωτικών Υποθέσεων είναι αρμόδια επί θεμάτων του Υπουργείου Πολιτισμού, Παιδείας και Θρησκευμάτων. Η Διαρκής Επιτροπή Εθνικής Άμυνας και Εξωτερικών Υποθέσεων είναι αρμόδια επί θεμάτων του Υπουργείου Εθνικής Άμυνας και του Υπουργείου Εξωτερικών. Η Διαρκής Επιτροπή Οικονομικών Υποθέσεων είναι αρμόδια επί θεμάτων του Υπουργείου Οικονομικών και του Υπουργού Επικρατείας για την καταπολέμηση της διαφθοράς και τη δίωξη του οικονομικού εγκλήματος. Σε αυτό το κομμάτι σάς επισημαίνω ότι υπάρχει συναρμοδιότητα, συντρέχουσα αρμοδιότητα, και με τη Διαρκή Επιτροπή Δημόσιας Διοίκησης, Δημόσιας Τάξης και Δικαιοσύνης. Η Διαρκής Επιτροπή Κοινωνικών Υποθέσεων είναι αρμόδια επί θεμάτων του Υπουργείου Εργασίας και Κοινωνικής Αλληλεγγύης και του Υπουργείου Υγείας και Κοινωνικών Ασφαλίσεων. Η Διαρκής Επιτροπή Δημόσιας Διοίκησης, Δημόσιας Τάξης και Δικαιοσύνης είναι αρμόδια επί θεμάτων του Υπουργείου Εσωτερικών και Διοικητικής Ανασυγκρότησης, του Υπουργείου Δικαιοσύνης, Διαφάνειας και Ανθρωπίνων Δικαιωμάτων και του Υπουργού Επικρατείας για την καταπολέμηση της διαφθοράς, όπως προειπώθηκε, καθώς επίσης του Υπουργού Επικρατείας, στον οποίο υπάγονται οι Γενικές Γραμματείες Ενημέρωσης και Επικοινωνίας και Προβολής. Η Διαρκής Επιτροπή Παραγωγής και Εμπορίου ορίζεται αρμόδια για τα θέματα του Υπουργείου Οικονομίας, Υποδομών, Ναυτιλίας και Τουρισμού και του Υπουργείου Παραγωγικής Ανασυγκρότησης, Περιβάλλοντος και Ενέργειας. Σύμφωνα με τις επιστολές που απέστειλαν οι Κοινοβουλευτικές Ομάδες των κομμάτων, προσκληθείσες εμπροθέσμως και νομίμως, έχει γίνει και η συγκρότηση των επιτροπών. Οφείλω να ανακοινώσω ωστόσο ότι μετά τη συγκρότηση, η οποία έγινε με την υπ' αριθμόν 2428/1523 απόφαση από 21 Φεβρουαρίου 2015 και η οποία έχει επίσης αναρτηθεί στην «Κοινοβουλευτική Διαφάνεια» - η προηγούμενη απόφαση είναι η 2427/1522 της 20ης Φεβρουαρίου 2015- η Κοινοβουλευτική Ομάδα της Νέας Δημοκρατίας απέστειλε σήμερα ένα έγγραφο διορθωτικό της σύνθεσης την οποία επιθυμεί για τις επιτροπές, οπότε θα καταβληθεί η προσπάθεια ούτως ώστε να ξαναεκδοθούν οι αποφάσεις συγκρότησης των επιτροπών και να υπάρξει μια τελική συγκρότηση των επιτροπών αύριο, οπότε και προσκαλούνται οι Βουλευτές για την εκλογή των Προεδρείων.
ParlaMint-GR_2015-02-24-S1-commons.u2	Δεύτερο θέμα προ ημερησίας διατάξεως, το οποίο οφείλω να σας ανακοινώσω - σας αφορά και μας αφορά - είναι ότι υπάρχουν διαβιβασθείσες στη Βουλή δικογραφίες κατά πρώην και τέως Υπουργών. Ειδικότερα, στις 30-12-2014 είχε διαβιβασθεί από τον τέως Υπουργό Δικαιοσύνης, Διαφάνειας και Ανθρωπίνων Δικαιωμάτων κ. Αθανασίου, στη Βουλή, σύμφωνα με το άρθρο 86 του Συντάγματος και τον ν.3126/2003 «Ποινική ευθύνη Υπουργών», ποινική δικογραφία που αφορά τον πρώην Υπουργό Εθνικής Άμυνας κ. Παναγιώτη Μπεγλίτη. Στις 20 Γενάρη 2015 από τον ίδιο, τέως Υπουργό Δικαιοσύνης κ. Αθανασίου, είχε διαβιβασθεί ποινική δικογραφία που αφορά τους τέως, Υπουργό Εσωτερικών κ. Αργύρη Ντινόπουλο, Αναπληρωτή Υπουργό Εσωτερικών κ. Θεόφιλο Λεονταρίδη και Υφυπουργό Εσωτερικών κ. Γεώργιο Ντόλιο. Αυτές οι δικογραφίες δεν ανακοινώθηκαν στη Βουλή, διότι η Βουλή είχε ήδη διαλυθεί κατά τη διαβίβασή τους. Επίσης, από τη συγκρότηση της Βουλής, με την τρέχουσα σύνθεσή της, έχουν διαβιβασθεί τρεις ποινικές δικογραφίες και ειδικότερα, από τον νυν Υπουργό Δικαιοσύνης, Διαφάνειας και Ανθρωπίνων Δικαιωμάτων, τον κ. Νίκο Παρασκευόπουλο. Ειδικότερα, έχει διαβιβασθεί ποινική δικογραφία, η οποία σχηματίστηκε κατόπιν της από 3-6-2014 μηνυτήριας αναφοράς του νομικού προσώπου ιδιωτικού δικαίου με την επωνυμία «Πανελλήνια Ομοσπονδία Συλλόγων Επιστημονικού Υγειονομικού Προσωπικού ΕΟΠΥΥ», που αφορά τον πρώην Υφυπουργό Υγείας κ. Αντώνιο Μπέζα, αναφορικά με την τέλεση του πλημμελήματος της παράβασης καθήκοντος που φέρεται τελεσθέν από αυτόν κατά την άσκηση των καθηκόντων του είτε με την έκδοση εγκυκλίων του προς τους διοικητές όλων των υγειονομικών περιφερειών. Η δικογραφία αυτή διαβιβάστηκε στις 11 Φεβρουαρίου 2015. Επίσης, διαβιβάστηκε ποινική δικογραφία κατά την ίδια ημερομηνία, 11 Φεβρουαρίου 2015, η οποία αφορά τους πρώην Υπουργούς Εθνικής Άμυνας Απόστολο - Αθανάσιο Τσοχατζόπουλο, Γιάννο Παπαντωνίου, Ευάγγελο Μεϊμαράκη και Ευάγγελο Βενιζέλο, σχετικά με τη διερεύνηση καταγγελιών που έλαβαν χώρα στις 21-1-2014 στην τηλεοπτική εκπομπή «Απαγορευμένη Ζώνη» του τηλεοπτικού σταθμού «EPSILON TV», αναφορικά με τις διαδικασίες προμήθειας οπλικών συστημάτων εξοπλισμών για τις Ένοπλες Δυνάμεις. Επίσης, στις 20 Φεβρουαρίου 2015 διαβιβάστηκε ποινική δικογραφία που σχηματίστηκε κατόπιν της από 16 Δεκεμβρίου 2014 ανώνυμης αναφοράς, η οποία φέρει ως αποστολέα τη ΔΟΥ Γλυφάδας και αφορά τον τέως Υφυπουργό Οικονομικών Γεώργιο Μαυραγάνη, για ενδεχόμενες ποινικές ευθύνες σε σχέση με όσα εκτίθενται στην εν λόγω αναφορά. Σας θέτω υπ' όψιν ότι αυτές οι ποινικές δικογραφίες διαβιβάζονται στη Βουλή σύμφωνα με το άρθρο 86 του Συντάγματος, το οποίο ρητώς ορίζει ότι μόνο η Βουλή έχει την αρμοδιότητα να ασκεί δίωξη κατά όσων διατελούν ή διετέλεσαν μέλη της Κυβέρνησης ή Υφυπουργοί, για ποινικά αδικήματα που τέλεσαν κατά την άσκηση των καθηκόντων τους, όπως ο νόμος ορίζει. Σχετικός είναι ο ν. 3126/19-3-2003. «Απαγορεύεται η θέσπιση ιδιωνύμων υπουργικών αδικημάτων, δίωξη, ανάκριση, προανάκριση ή προκαταρκτική εξέταση κατά των προσώπων και για τα αδικήματα που αναφέρονται στην παράγραφο 1 δεν επιτρέπεται χωρίς προηγούμενη απόφαση της Βουλής, κατά την παράγραφο 3. Αν στο πλαίσιο άλλης ανάκρισης, προανάκρισης ή προκαταρκτικής εξέτασης ή διοικητικής εξέτασης προκύψουν στοιχεία, τα οποία σχετίζονται με τα πρόσωπα και τα αδικήματα της προηγούμενης παραγράφου, αυτά διαβιβάζονται αμελλητί στη Βουλή από αυτόν που ενεργεί την ανάκριση, προανάκριση ή εξέταση. Πρόταση άσκησης δίωξης υποβάλλεται από τριάντα, τουλάχιστον, Βουλευτές. Η Βουλή, με απόφασή της, που λαμβάνεται με την απόλυτη πλειοψηφία του όλου αριθμού των Βουλευτών, συγκροτεί ειδική κοινοβουλευτική επιτροπή για τη διενέργεια προκαταρκτικής εξέτασης. Διαφορετικά, η πρόταση απορρίπτεται ως προδήλως αβάσιμη. Το πόρισμα της επιτροπής του προηγούμενου εδαφίου εισάγεται στην Ολομέλεια της Βουλής, η οποία αποφασίζει για την άσκηση ή μη δίωξης. Η σχετική απόφαση λαμβάνεται με την απόλυτη πλειοψηφία του όλου αριθμού των Βουλευτών». Θα σας παρακαλούσα να είστε λιγότερο θορυβώδεις. Οι παλαιοί μπορεί να έχετε μακρά εμπειρία και δικογραφιών και διαβιβάσεων, οι νεότεροι όμως δεν έχουν. Καλό είναι να είμαστε απολύτως εντάξει και διαφανείς στις διαδικασίες που ακολουθούμε, για θέματα τα οποία αφορούν την άσκηση της δικαστικής αρμοδιότητας της Βουλής. «Η Βουλή μπορεί να ασκήσει την, κατά την παράγραφο 1, αρμοδιότητά της μέχρι το πέρας της δεύτερης τακτικής Συνόδου της Βουλευτικής Περιόδου που αρχίζει μετά την τέλεση του αδικήματος. Μετά τη διαδικασία και την πλειοψηφία του πρώτου εδαφίου της παραγράφου αυτής, η Βουλή μπορεί οποτεδήποτε να ανακαλεί την απόφασή της ή να αναστέλλει τη δίωξη, την προδικασία ή την κύρια διαδικασία». Και συνεχίζεται η περιγραφή εν σχέσει με την επ' ακροατηρίω διαδικασία. Γνωρίζετε ότι αύριο για πρώτη φορά συνέρχεται το Ειδικό Δικαστήριο για τέτοιο θέμα, μετά από πάρα πολλά χρόνια. Θέλω να σας θέσω υπ' όψιν ότι μολονότι το Σύνταγμα αποδίδει στη Βουλή μίαν ιδιαίτερης σημασίας αρμοδιότητα και ευθύνη, από τον Κανονισμό της Βουλής και από την πρακτική των προηγούμενων ετών είχε προκύψει κενό ανεπίτρεπτο, σε σχέση με τον χειρισμό αυτών των υποθέσεων. Οι δικογραφίες ανακοινώνονταν συνοπτικά στην Ολομέλεια χωρίς την ειδική αναφορά - πολλές φορές - ούτε των καθ' ων Υπουργών και εν συνεχεία διαβιβάζονταν στη νομοθετική υπηρεσία απ' όπου, συνήθως, κατά σύστημα δεν δίνονταν αντίγραφα των ποινικών δικογραφιών. Αυτό, στην πραγματικότητα, παρήγαγε την ουσιαστική παραγραφή ή επιχειρήματα παραγραφής, δεδομένων των πολύ στενών προθεσμιών. Θα θέσω το ζήτημα αυτό στην Επιτροπή Κανονισμού της Βουλής διότι η Βουλή στην οποία διαβιβάζονται από την εισαγγελική αρχή, δηλαδή τη δικαστική εξουσία, μέσω του Υπουργού Δικαιοσύνης, δηλαδή την εκτελεστική εξουσία, δικογραφίες, προκειμένου να ασκήσει την αρμοδιότητά της, δεν επιτρέπεται να αδρανεί και να μην αποφαίνεται. Άρα είναι αναγκαίο να προβλέψουμε τη διαδικασία εκείνη με την οποία θα αντιμετωπίζονται οι ποινικές δικογραφίες που διαβιβάζονται στη Βουλή από τη δικαιοσύνη και δεν θα πέφτουν σε ένα μαύρο πηγάδι.
ParlaMint-GR_2015-02-24-S1-commons.u3	Κυρίες και κύριοι συνάδελφοι, εισερχόμαστε τώρα στην ΕΙΔΙΚΗ ΗΜΕΡΗΣΙΑ ΔΙΑΤΑΞΗ ΤΗΣ ΟΛΟΜΕΛΕΙΑΣ ΤΗΣ ΒΟΥΛΗΣ ΑΙΤΗΣΕΙΣ ΑΡΣΗΣ ΑΣΥΛΙΑΣ ΒΟΥΛΕΥΤΗ Συζήτηση και λήψη απόφασης, σύμφωνα με τα άρθρα 62 του Συντάγματος και 83 του Κανονισμού της Βουλής, για την αίτηση άρσης ασυλίας του Βουλευτού κ. Σπυρίδωνος - Αδώνιδος Γεωργιάδη. Θα ήθελα να σας θέσω υπ' όψιν το εξής, το οποίο είναι και ο λόγος για τον οποίο υπήρξε αυτή η καθυστέρηση έναρξης της συνεδρίασης. Μολονότι έχει διαβιβαστεί πρόσκληση στους Βουλευτές - μέλη του Κοινοβουλίου, που είναι κρατούμενοι προσωρινώς, προκειμένου να συμμετάσχουν στη διαδικασία της ψηφοφορίας, από την εισαγγελική αρχή δεν εδόθη άδεια, χωρίς, όμως, κάποια ειδική αιτιολογία η οποία να μπορεί να γίνει αποδεκτή από τη Βουλή. Ειδικότερα γίνεται μία μνεία ότι η παρουσία τους στο Κοινοβούλιο δεν συνιστά έκτακτη και απρόβλεπτη, εξαιρετικού χαρακτήρα ανάγκη των προσωρινώς κρατουμένων. Με δεδομένο ότι η μέχρι σήμερα πρακτική της εισαγγελικής αρχής σε ολόκληρη την περίοδο αυτή δεν ήταν η αντιμετώπιση των κοινοβουλευτικών καθηκόντων ως ήσσονος σημασίας και με δεδομένο ότι ανάλογη ήταν και η διαδικασία στον τελευταίο τουλάχιστον μήνα της προηγούμενης κοινοβουλευτικής περιόδου, αφού συζητήσαμε το θέμα στο Προεδρείο της Βουλής με τη συμμετοχή όλων των Αντιπροέδρων, αποφασίσαμε ότι αποτελεί αυτό το γεγονός λόγο για μία σύντομη αναβολή της συζήτησης για αύριο, ώρα 18.30΄.
ParlaMint-GR_2015-02-24-S1-commons.u4	Κυρία Πρόεδρε, θα ήθελα παρακαλώ τον λόγο.
ParlaMint-GR_2015-02-24-S1-commons.u5	Επιτρέψτε μου. Θα σας δώσω τον λόγο, κύριε Γεωργιάδη. Αποφασίσαμε, λοιπόν, ότι αυτό το γεγονός αποτελεί λόγο για μία σύντομη αναβολή της συζήτησης για αύριο ώρα 18.30΄, προκειμένου η σύνθεση του Κοινοβουλίου να είναι πλήρης και όλοι οι Βουλευτές να μπορούν να ασκήσουν το καθήκον τους κατά τη διεξαγωγή της ονομαστικής ψηφοφορίας. Αυτή είναι η εισήγηση συνεπώς συνολικά του Προεδρείου προς την Ολομέλεια και βεβαίως η Ολομέλεια κυριαρχικά θα αποφασίσει για την αναβολή ή μη της συνεδρίασης. Κύριε Γεωργιάδη, ως καθ' ου η διαδικασία έχετε τον λόγο.
ParlaMint-GR_2015-02-24-S1-commons.u6	Ευχαριστώ πολύ. Κυρία Πρόεδρε, θα ήθελα να παρακαλέσω το Σώμα να αποφασίσει να συνεχιστεί η διαδικασία για τον εξής λόγο. Για μία υπόθεση - θα εξηγήσω στη συνέχεια περί τίνος πρόκειται - ταλαιπωρούμαι κατά τρόπο ανεπίτρεπτο. Κατά την προηγούμενη σύνθεση της Βουλής λόγω ασθένειας του κ. Μαρκογιαννάκη αναβλήθηκε η συζήτηση για μία εβδομάδα. Μετά, λόγω της διάλυσης της Βουλής εξαιτίας του θέματος του Προέδρου της Δημοκρατίας δεν συζητήθηκε κατά την ημέρα που έπρεπε να συζητηθεί. Τώρα έρχομαι σήμερα εδώ. Όλο αυτό το διάστημα πρέπει να απαντώ σε δημοσιεύματα, σε σχόλια, σε κρίσεις, σε διάφορα τα οποία αφορούν μία υπόθεση η οποία με προσβάλλει προσωπικά. Και αύριο εγώ δεν μπορώ να είμαι εδώ. Θα γίνει η συνεδρίαση χωρίς εμένα διότι έχω κανονίσει υποχρεώσεις, εφόσον με είχατε καλέσει να είμαι παρών σήμερα. Σας παρακαλώ πάρα πολύ. Αντιλαμβάνομαι τους λόγους που θέτετε, αλλά θέλω να παρακαλέσω τους κυρίους συναδέλφους να ψηφίσει το Σώμα να συνεχιστεί η διαδικασία. Ευχαριστώ πολύ.
ParlaMint-GR_2015-02-24-S1-commons.u7	Κατ' αρχάς η ψηφοφορία διά βοής γίνεται όταν ξεκινά τέτοια διαδικασία. Οπότε όσοι θέλετε να τοποθετηθείτε διά βοής, αν γίνει διαδικασία τοποθέτησης διά βοής, θα εκδηλώσετε με αυτόν τον τρόπο τη θέση σας. Κύριε Γεωργιάδη, αυτά τα οποία εκθέτετε είναι σεβαστά. Ωστόσο οφείλω να πω, και προς το Σώμα συνολικά, ότι αυτή είναι όντως μία υπόθεση που εκκρεμεί από την προηγούμενη κοινοβουλευτική περίοδο. Είναι μια υπόθεση η οποία διαβιβάστηκε στις 9 Οκτωβρίου του 2014, επέστρεψε στον εισαγγελέα στις 10 Οκτωβρίου και επανήλθε στις 21 Οκτωβρίου. Από τις 21 Οκτωβρίου, δυστυχώς, η επιτροπή της προηγούμενης περιόδου συνεδρίασε στις 18 Δεκεμβρίου του 2014, αφού δόθηκε αναβολή στις 10 Δεκεμβρίου του 2014. Διαλύθηκε η Βουλή στις 31 Δεκεμβρίου και διεκόπησαν εντεύθεν οι προθεσμίες, οι οποίες είναι πολύ συγκεκριμένες - είναι τρίμηνο - πράγμα που σημαίνει ότι και αυτή εδώ η Βουλή είχε πάρα πολύ σύντομα πλαίσια για να ολοκληρώσει μια διαδικασία, αλλά και ότι επίσης οι Βουλευτές αυτής εδώ της Κοινοβουλευτικής Συνόδου και Περιόδου για πρώτη φορά καλούνται για το θέμα αυτό. Το δε εύλογο ζήτημα που θέτετε και θα σας παρακαλέσω να το επανεξετάσετε με εξάντληση των δυνατοτήτων ευελιξίας σας, είναι άλλης τάξεως και άλλης φύσεως ζήτημα από την ανάγκη το Κοινοβούλιο να λειτουργεί με όλους του τους Βουλευτές, εφόσον επιθυμούν να ασκούν τα καθήκοντά τους. Είναι άλλης φύσεως το ζήτημα το οποίο θέτετε.
ParlaMint-GR_2015-02-24-S1-commons.u8	Κυρία Πρόεδρε, ζητώ τον λόγο.
ParlaMint-GR_2015-02-24-S1-commons.u9	Κυρία Πρόεδρε, με συγχωρείτε, ζητώ τον λόγο.
ParlaMint-GR_2015-02-24-S1-commons.u10	Έχει ζητήσει τον λόγο και άλλος;
ParlaMint-GR_2015-02-24-S1-commons.u11	Έχει ζητήσει τον λόγο κι ο κ. Κουτσούκος. Παρακαλώ, κύριε Γεωργιάδη, έχετε τον λόγο.
ParlaMint-GR_2015-02-24-S1-commons.u12	Κυρία Πρόεδρε, όσα αναφέρατε είναι πραγματικά περιστατικά, αλλά θέλω να ενημερώσω τους κυρίους συναδέλφους ότι κανένα δεν είναι από δική μου υπαιτιότητα. Δεν ευθύνομαι για τίποτα απ' όσα είπατε. Έχω υποστεί διασυρμό από τον Τύπο για μια υπόθεση για την οποία η προηγούμενη αρμόδια επιτροπή ομοφώνως, πλην της Χρυσής Αυγής που ψήφισε «παρών», ψήφισε «όχι» στην άρση ασυλίας μου, και έρχομαι εδώ και μου λέτε να αναβληθεί και μάλιστα για αύριο που εγώ δεν θα μπορώ να είμαι παρών; Με συγχωρείτε πάρα πολύ, αλλά αν αύριο δηλαδή ο εισαγγελέας πάλι αρνηθεί να έρθουν οι συνάδελφοι της Χρυσής Αυγής θα πρέπει εγώ να συνεχίσω να διασύρομαι; Θέλω να παρακαλέσω το Σώμα - το Σώμα είναι το κυρίαρχο - να αποφασίσει να συνεχιστεί η διαδικασία. Εγώ δεν είπα να μην ψηφίσουν οι Βουλευτές. Να ψηφίσουν ό,τι θέλουν. Όμως αυτή η ιστορία πρέπει να τελειώνει. Ευχαριστώ πολύ.
ParlaMint-GR_2015-02-24-S1-commons.u13	Εγώ, εκείνο που σας μεταφέρω, κύριε Γεωργιάδη, - και απευθύνομαι σε όλο το Σώμα - είναι η ομόφωνη απόφαση του Προεδρείου, συμπεριλαμβανομένου του Αντιπροέδρου που προέρχεται από τη Νέα Δημοκρατία, να μην αποδεχθεί η Βουλή μια ad hoc περιστολή της σύνθεσής της. Έχει ζητήσει τον λόγο ο κ. Κουτσούκος. Κύριε Κουτσούκο, ως Κοινοβουλευτικός Εκπρόσωπος ζητάτε τον λόγο;
ParlaMint-GR_2015-02-24-S1-commons.u14	Μάλιστα, κυρία Πρόεδρε και ευχαριστώ. Επί των ανακοινώσεων σας, κυρία Πρόεδρε, θέλω να σημειώσω ότι οφείλουμε να γνωρίζουμε και γνωρίζουμε τις αρμοδιότητές σας. Δεν είναι ανάγκη να μας τις υπενθυμίζετε κάθε φορά. Θέλω να σας παρακαλέσω να ακολουθήσετε την πρακτική και των προηγούμενων Προέδρων, δηλαδή επί ζητημάτων που αφορούν τον προγραμματισμό των εργασιών να συμβουλεύεστε τη Διάσκεψη των Προέδρων. Η Διάσκεψη των Προέδρων δεν έχει συνέλθει εδώ και ένα μήνα, η Βουλή δεν λειτουργεί, άρα θεωρώ ότι είναι μια υποχρέωσή σας αυτή επί του προγραμματισμού. Δεύτερον, επί της ημερήσιας διάταξης της άρσης ασυλίας, κυρία Πρόεδρε, σέβομαι την ευαισθησία σας, όπως επίσης σέβομαι το αίτημα του συναδέλφου ο οποίος καταταλαιπωρείται και ενδεχόμενα κατασυκοφαντείται, διότι όταν γίνονται συζητήσεις περί άρσης ασυλίας, γράφονται διάφορα. Εγώ, κυρία Πρόεδρε, θέλω να σας παρακαλέσω να μας πείτε την άποψή σας - για να σταθμίσουμε και την ψήφο μας - κατά πόσον θεωρείτε ότι η Βουλή πρέπει να είναι δέσμια των αποφάσεων των δικαστικών λειτουργών και των δικαστικών οργάνων κάθε φορά. Διότι αύριο, παραδείγματος χάριν, μπορεί να μην ξαναδώσουν άδεια ή μεθαύριο μπορεί να καταδικαστεί ένας συνάδελφος και να είναι στη φυλακή. Η Βουλή θα είναι δέσμια των αποφάσεων της δικαιοσύνης; Αυτό πρέπει να μας το ξεκαθαρίσετε, για να σταθμίσουμε και την ψήφο μας. Επαναλαμβάνω ότι το λέω με σεβασμό και στην ευαισθησία σας και στο αίτημα του συναδέλφου. Ευχαριστώ, κυρία Πρόεδρε.
ParlaMint-GR_2015-02-24-S1-commons.u15	Κατ' αρχάς, κύριε Κουτσούκο, να σας ενημερώσω για κάτι, γιατί ίσως έχει διαλάθει την προσοχή σας, αλλά δεν πειράζει. Καλό είναι, όμως, να μην σπεύδουμε να ρίξουμε ανάθεμα, αν δεν είμαστε ενήμεροι. Να σας ενημερώσω, λοιπόν, ότι η Διάσκεψη των Προέδρων συγκροτείται εκ του Κανονισμού, πέραν του Προεδρείου της Βουλής, από τους Προέδρους των Ειδικών Επιτροπών, οι οποίοι εκλέγονται αύριο, και επίσης από τους Προέδρους Ειδικών Επιτροπών που δεν έχουν εκλεγεί. Συνεπώς είναι άνευ αντικειμένου η σύστασή σας για τη συμμετοχή και λήψη απόφασης της Διάσκεψης των Προέδρων. Είναι αυτονόητο ότι η Διάσκεψη των Προέδρων με το που συγκροτηθεί θα συνεδριάσει. Ασφαλώς, όμως, φαντάζομαι ότι είναι μακράν της επιθυμίας σας και της σύστασής σας, μέχρι να συγκροτηθεί η Διάσκεψη των Προέδρων, η οποία για πρώτη φορά συγκροτείται τόσο γρήγορα και για πρώτη φορά εκλέγονται επιτροπές τόσο σύντομα μετά την συγκρότηση της Βουλής, η βούληση να μην λειτουργεί κανένα συλλογικό όργανο στη Βουλή και να μη συνεδριάζει ούτε το Προεδρείο. Εγώ, με σεβασμό στις συλλογικές διαδικασίες, μέχρι να συγκροτηθεί η Διάσκεψη των Προέδρων, για όλα τα ζητήματα ενημερώνω τους Αντιπροέδρους της Βουλής και όλους τους εκπροσώπους των κομμάτων.
ParlaMint-GR_2015-02-24-S1-commons.u16	Ενημερώθηκαν τα κόμματα για την αναβολή;
ParlaMint-GR_2015-02-24-S1-commons.u17	Το δικό μας δεν το ενημερώσατε!
ParlaMint-GR_2015-02-24-S1-commons.u18	Θα σας παρακαλούσα όποιος θέλει τον λόγο - έχει αυτή τη δυνατότητα, κύριε Λοβέρδο - να ζητεί τον λόγο. Υπάρχει διαδικασία. Έχει ζητήσει τον λόγο ο Κοινοβουλευτικός Εκπρόσωπος της Χρυσής Αυγής κ. Παναγιώταρος.
ParlaMint-GR_2015-02-24-S1-commons.u19	Ευχαριστώ, κυρία Πρόεδρε. Το άρθρο 52 του Συντάγματος λέει: «H ελεύθερη και ανόθευτη εκδήλωση της λαϊκής θέλησης, ως έκφραση της λαϊκής κυριαρχίας, τελεί υπό την εγγύηση όλων των λειτουργών της πολιτείας, που έχουν υποχρέωση να τη διασφαλίζουν σε κάθε περίπτωση. Nόμος ορίζει τις ποινικές κυρώσεις κατά των παραβατών της διάταξης αυτής.» Η Βουλή λειτουργεί με τριακόσιους Βουλευτές. Δεν λειτουργεί με διακόσιους ενενήντα τέσσερις. Ξέρουμε ότι μας αντιπαθείτε, μας σιχαίνεστε και δεν θα μας θέλατε εδώ καθ' οιονδήποτε τρόπο. Από τη στιγμή, όμως, που ο ελληνικός λαός, με μια πολύ νωπή λαϊκή εντολή, μας έχει κατατάξει ως τρίτη πολιτική δύναμη, θα πρέπει να το σεβαστείτε και δεν είναι δυνατόν ένας χαμηλόβαθμος εισαγγελέας να αλλάζει όλο το πολίτευμα. Αυτό ζητάμε και τίποτα άλλο! Ζητούμε συγγνώμη για την καταταλαιπώρηση του κ. Άδωνη Γεωργιάδη και άλλων, αλλά σκεφτείτε ότι και κάποιοι άνθρωποι είναι δεκαοκτώ μήνες προσωρινά φυλακισμένοι, χωρίς να υπάρχει επί της ουσίας καμμία κατηγορία, κάτι που το λέτε οι περισσότεροι στα πηγαδάκια μεταξύ σας. Ευχαριστώ.
ParlaMint-GR_2015-02-24-S1-commons.u20	Κυρία Πρόεδρε, θα ήθελα τον λόγο παρακαλώ.
ParlaMint-GR_2015-02-24-S1-commons.u21	Ο τέως Πρόεδρος της Βουλής κ. Μεϊμαράκης έχει τον λόγο.
ParlaMint-GR_2015-02-24-S1-commons.u22	Κυρία Πρόεδρε, κατ' αρχάς θα ήθελα να κάνω δύο - τρεις παρατηρήσεις από την αρχή που πήρατε τον λόγο. Πρώτον, κυρίες και κύριοι συνάδελφοι, θέλω να σας πω ότι βάσει του Κανονισμού το Προεδρείο υποχρεούται να ανακοινώσει τις υποθέσεις και τους φακέλους που μας έρχονται από την εισαγγελία, από τον Υπουργό Δικαιοσύνης. Αυτό κάναμε όλοι οι Πρόεδροι των Κοινοβουλίων πάντα, το ανακοινώναμε και άρα δεν είναι κάτι που συμβαίνει πρώτη φορά. Το λέω αυτό, για να κλείσω το πρώτο θέμα και να τελειώνουμε. Δεύτερον, θα ήθελα να ξεκαθαρίσω ότι το Σώμα έχει πάρει απόφαση ότι μπορεί να λειτουργεί με τους παριστάμενους Βουλευτάς. Δεν είναι υποχρεωτικό να είμαστε και οι τριακόσιοι στην Αίθουσα. Ο Κανονισμός ορίζει με βάση ποιον αριθμό λαμβάνονται οι αποφάσεις. Γι' αυτό και ορίζει ότι λαμβάνονται με την πλειοψηφία των παρόντων ή με την πλειοψηφία των τριακοσίων ή με τα 3/5 ή με τα 2/3 ανεξαρτήτως, δηλαδή, κυρίες και κύριοι συνάδελφοι - μιας και η κυρία Πρόεδρος επικαλείται τους νεότερους συναδέλφους - του πόσοι θα ήμασταν παρόντες. Για παράδειγμα, στην ψηφοφορία για την εκλογή του Προέδρου της Δημοκρατίας, έπρεπε ο Πρόεδρος της Δημοκρατίας να πάρει διακόσιες ψήφους. Ας ψήφιζαν διακόσιοι ένας, ας ψήφιζαν διακόσιοι πέντε. Δεν ήταν απαραίτητο να ήμασταν τριακόσιοι. Επίσης, ο Κανονισμός δεν εξετάζει γιατί κάποιος απουσιάζει, γιατί είναι άρρωστος ή γιατί είναι στο εξωτερικό ή γιατί είναι στη φυλακή ή γιατί δεν του έδωσε άδεια ο εισαγγελέας για οποιονδήποτε λόγο ή γιατί το παιδί του κάτι έχει. Ουδέποτε έγιναν οι ψηφοφορίες, πολύ περισσότερο για άρσεις ασυλιών, που να ήμασταν εδώ και οι τριακόσιοι. Πάντα λείπαμε κάποιοι και πάντα υπήρχαν απουσίες και πάντα κατά πλειοψηφία επί των παρόντων έβγαινε η απόφαση, που συνήθως ακολουθούσαμε το δεδικασμένο να ψηφίζουμε την εισήγηση που μας έκανε η Επιτροπή Δεοντολογίας. Τρίτο θέμα: Κυρία Πρόεδρε, και βέβαια δεν υπάρχει Διάσκεψη Προέδρων και δεν υπάρχουν οι Πρόεδροι των Επιτροπών. Υπάρχουν, όμως, οι Γραμματείς των κομμάτων και το Προεδρείο. Το Προεδρείο δεν είναι μόνο του. Το Σώμα είναι κυρίαρχο. Η Αίθουσα είναι κυρίαρχη κατά πλειοψηφία. Άρα δεν πάει να αποφάσισε το Προεδρείο! Το Προεδρείο δεν αποφασίζει, κυρίες και κύριοι συνάδελφοι, κυρία Πρόεδρε. Το Προεδρείο εισηγείται στο Σώμα και το Σώμα πρέπει να πάρει απόφαση, εάν θέλουμε να τηρήσουμε τον Κανονισμό.
ParlaMint-GR_2015-02-24-S1-commons.u23	Αυτά να τα λέγατε, όταν ήσασταν Πρόεδρος!
ParlaMint-GR_2015-02-24-S1-commons.u24	Κύριε Λαφαζάνη, πείτε τα και εσείς!
ParlaMint-GR_2015-02-24-S1-commons.u25	Όταν σας τα έλεγα εγώ, μου λέγατε όχι.
ParlaMint-GR_2015-02-24-S1-commons.u26	Γιατί εδώ όλες οι αποφάσεις της Βουλής, που είχαν ληφθεί κατά πλειοψηφία, όπου κάποιοι συνάδελφοι δεν μπορούσαν να έρθουν, στο τέλος θα βγουν αποφάσεις οι οποίες δεν ισχύουν! Για να ολοκληρώνουμε, κυρία Πρόεδρε, εγώ πιστεύω, πρώτον, ότι εφόσον εσείς υπογράψατε την ημερήσια διάταξη για σήμερα, δεν μπορείτε να αυτοαναιρείστε και να μας καλείτε για αύριο το απόγευμα. Την Τετάρτη το απόγευμα συνήθως δεν έχουμε συνεδρίαση και οι περισσότεροι συνάδελφοι, επειδή δεν θα είχαμε και την Πέμπτη, πιθανόν να είναι στις εκλογικές τους περιφέρειες και όλα τα σχετικά. Τέλος, αφ' ης στιγμής το Σώμα είναι παρόν και μπορεί να αποφασίσει και μπορούμε να πάρουμε απόφαση για την άρση της ασυλίας του συναδέλφου ή όχι, εφόσον υπάρχει εδώ και η εισήγηση της επιτροπής και την έχουμε όλοι διαβάσει, θεωρώ ότι το Σώμα, χωρίς άλλες παρεμβάσεις, πρέπει να ψηφίσει αν δέχεται ή όχι να μην εφαρμοστεί η σημερινή ημερήσια διάταξη, την οποία η κυρία Πρόεδρος έχει υπογράψει.
ParlaMint-GR_2015-02-24-S1-commons.u27	Να διευκρινίσω τα εξής: Κύριε Μεϊμαράκη, μάλλον δεν με ακούσατε από την αρχή. Προφανώς το Προεδρείο εισηγείται στο Σώμα και αυτήν την ομόφωνη εισήγηση μετέφερα στο Σώμα και χαίρομαι που συμμερίζεστε αυτήν την αρχή. Εν σχέσει με το ζήτημα που ετέθη, κατ' αρχάς να σας πω ότι δεν συμμερίζομαι την άποψη ότι μπορεί η Βουλή να αποφασίζει χωρίς τους Βουλευτές, ούτε ότι οι Βουλευτές μπορούν άλλοτε να έρχονται και άλλοτε να μην έρχονται. Όμως, εδώ δεν έχουμε να κάνουμε με εκούσια απουσία. Εδώ έχουμε να κάνουμε με εμπόδιο στη συμμετοχή. Στην πραγματικότητα αυτό που η Βουλή καλείται να αποφασίσει είναι εάν θα μπορεί κατά περίπτωση να αλλάζει η σύνθεση της Βουλής με βάση μη εξειδικευόμενα κριτήρια, αν δηλαδή η συμμετοχή σε διαδικασίες κοινοβουλευτικές άλλοτε θα αποτελεί λόγο άδειας από την εισαγγελική αρχή και άλλοτε δεν θα αποτελεί. Η άποψή μου, για να απαντήσω και στον κ. Κουτσούκο προς διαλεύκανση της θέσεως τουλάχιστον της Προέδρου - και έχω την αίσθηση όλου του Προεδρείου, με βάση όλα όσα συζητήσαμε και αποφασίσαμε - είναι ότι η σύνθεση της Βουλής δεν μπορεί να επηρεάζεται από άλλα όργανα, από άλλες λειτουργίες του δημοκρατικού πολιτεύματος.
ParlaMint-GR_2015-02-24-S1-commons.u28	Κυρία Πρόεδρε, θα ήθελα τον λόγο, παρακαλώ.
ParlaMint-GR_2015-02-24-S1-commons.u29	Επομένως, με δεδομένο ότι εδόθησαν οι άδειες σε όλο το προηγούμενο διάστημα και δεν αναφέρεται κάποιος λόγος στην απόφαση τη συγκεκριμένη που να εξειδικεύει τη μη χορήγηση, αλλά γενικά συρρικνώνεται η κοινοβουλευτική λειτουργία, κατά την άποψη του Προεδρείου, τίθεται ζήτημα συγκρότησης της Βουλής. Μέχρι εκεί. Νομίζω ότι σας κάλυψα, κύριε Κουτσούκο, ως προς την ερώτησή σας.
ParlaMint-GR_2015-02-24-S1-commons.u30	Αυτή είναι η άποψη της Προέδρου, όχι της Βουλής.
ParlaMint-GR_2015-02-24-S1-commons.u31	Εν σχέσει δε με τους Γραμματείς των Κοινοβουλευτικών Ομάδων, να σας ενημερώσω ότι είναι όλοι ενήμεροι εν σχέσει με τη διαδικασία. Ως προς το θέμα αυτό το οποίο ανέκυψε στις 17.00΄ η ώρα το απόγευμα, ενημερώθηκαν οι Αντιπρόεδροι της Βουλής και ο Αντιπρόεδρος που προέρχεται από το κόμμα σας. Κατ' αρχάς θέλω να σας ενημερώσω ότι με βάση την ειδική ημερήσια διάταξη και με βάση μια αναλογική εφαρμογή που ακολουθήσαμε για τη συνεδρίαση αυτή ορίστηκαν δύο ειδικοί αγορητές, όπως ορίζει ο Κανονισμός. Από την πλευρά της Πλειοψηφίας, δηλαδή από την πλευρά του ΣΥΡΙΖΑ, ορίστηκε ο κ. Συρίγος και από την πλευρά της Μειοψηφίας ο κ. Γεωργαντάς. Εννοείται ότι μπορούν να ζητήσουν και να πάρουν τον λόγο.
ParlaMint-GR_2015-02-24-S1-commons.u32	Άλλα κόμματα δεν υπάρχουν;
ParlaMint-GR_2015-02-24-S1-commons.u33	Κυρία Πρόεδρε, σύμφωνα με τη γνώμη σας, η Βουλή δεν θα λειτουργήσει ποτέ, εφόσον ο εισαγγελέας δεν θα δώσει την άδεια.
ParlaMint-GR_2015-02-24-S1-commons.u34	Εν των μεταξύ, έχουν ζητήσει τον λόγο ο Κοινοβουλευτικός Εκπρόσωπος του ΣΥΡΙΖΑ κ. Φίλης και ο Κοινοβουλευτικός Εκπρόσωπος της Νέας Δημοκρατίας κ. Μητσοτάκης. Παρακαλώ, κύριε Φίλη, έχετε τον λόγο.
ParlaMint-GR_2015-02-24-S1-commons.u35	Κυρία Πρόεδρε, αντιλαμβάνομαι την ευαισθησία σας να μην υπάρξει καμμία ένσταση ότι εμποδίζεται η έκφραση γνώμης Βουλευτών, οι οποίοι τελούν υπό τις ειδικές περιστάσεις. Το γνωρίζουμε όλοι. Καταλαβαίνω, επίσης, ότι και ο κ. Γεωργιάδης προβάλλει τα επιχειρήματά του και κυρίως την ταλαιπωρία, όπως λέει - αν και δεν την καταλαβαίνω ακριβώς την ταλαιπωρία - και, εν πάση περιπτώσει, ότι έχει κάποιο πρόβλημα με την αυριανή συνεδρίαση. Νομίζω ότι μπορεί να γίνει η συνεδρίαση κάποια άλλη μέρα αντί για αύριο, αν δεν μπορεί ο κ. Γεωργιάδης. Μπορούμε να αναβάλουμε για κάποια άλλη ημέρα, έτσι ώστε και το θέμα που θέσατε εσείς - της λειτουργίας με ακέραιο τρόπο της Ολομέλειας - και το θέμα της ταλαιπωρίας που έθεσε ο κ. Γεωργιάδης να λυθούν χωρίς περαιτέρω μεγάλη συζήτηση. Ευχαριστώ.
ParlaMint-GR_2015-02-24-S1-commons.u36	Ο Κοινοβουλευτικός Εκπρόσωπος της Νέας Δημοκρατίας κ. Μητσοτάκης έχει ζητήσει τον λόγο.
ParlaMint-GR_2015-02-24-S1-commons.u37	Κυρία Πρόεδρε, το ζήτημα είναι πολύ πιο ουσιαστικό και σοβαρό από το να παράσχουμε μια διευκόλυνση στον κ. Γεωργιάδη, για να μπορέσει να υπερασπιστεί ο ίδιος τον εαυτό του. Τι είναι αυτό το οποίο διαφοροποιεί αυτή τη συγκεκριμένη ψηφοφορία από οποιαδήποτε άλλη λειτουργία του Κοινοβουλίου; Με τη δική σας λογική το Κοινοβούλιο δεν θα μπορεί να λειτουργήσει, δεν θα μπορούν να εκλεγούν αύριο οι Πρόεδροι των Διαρκών Επιτροπών, εάν ο εισαγγελέας δεν δώσει άδεια στους προφυλακισμένους Βουλευτές της Χρυσής Αυγής να παρευρεθούν. Κατά συνέπεια θα είναι η Βουλή όμηρος της δικαστικής εξουσίας και του πότε αυτή θα επιλέξει να χορηγήσει τη σχετική άδεια. Αυτό είναι κάτι το οποίο δεν μπορεί να γίνει δεκτό από το Σώμα. Είναι κάτι το οποίο αντιβαίνει στις πρακτικές της προηγούμενης Βουλής και σε καμμία περίπτωση η Νέα Δημοκρατία δεν μπορεί να υπερασπιστεί αυτήν την πρακτική. Νομίζω ότι ανοίγουμε μια κερκόπορτα εξαιρετικά επικίνδυνη για τον τρόπο με τον οποίον λειτουργεί το ίδιο το Κοινοβούλιο, εάν θεωρούμε απαραίτητη σε κάθε περίπτωση και σε κάθε κοινοβουλευτική δράση την παρουσία των Βουλευτών της Χρυσής Αυγής, όπως ο εισαγγελέας κρίνει κατά περίπτωση. Αυτό είναι κάτι το οποίο από τη Νέα Δημοκρατία δεν μπορεί να γίνει αποδεκτό, κυρία Πρόεδρε.
ParlaMint-GR_2015-02-24-S1-commons.u38	Επιτρέψτε μου να σας πω ότι σημασία έχει και το αντίστροφο, εάν πιστεύουμε δηλαδή ότι το Κοινοβούλιο μπορεί να λειτουργεί χωρίς την πλήρη σύνθεσή του. Και αν είμαστε…
ParlaMint-GR_2015-02-24-S1-commons.u39	Βεβαίως και μπορεί.
ParlaMint-GR_2015-02-24-S1-commons.u40	Οι παλαιότεροι να επιτρέψετε να υπάρχουν και άλλες απόψεις. Το σίγουρο πάντως, κύριε Μητσοτάκη, είναι ότι αυτή εδώ η Βουλή δεν θα εφαρμόσει πρακτικές…
ParlaMint-GR_2015-02-24-S1-commons.u41	Κυρία Πρόεδρε, ζητώ τον λόγο επί του Κανονισμού.
ParlaMint-GR_2015-02-24-S1-commons.u42	Κυρία Μπακογιάννη, θα σας δώσω τον λόγο. Φωνάζετε την ώρα που μιλάει ο Κοινοβουλευτικός σας Εκπρόσωπος, ο κ. Μητσοτάκης και με βάζετε και σε ένα δίλημμα στο οποίο δεν πρέπει να με βάζετε. Έχετε Κοινοβουλευτικό Εκπρόσωπο και θα σας δώσω και τον λόγο, κάτι που δεν έκαναν ποτέ σε καμμία προηγούμενη περίοδο για κανέναν Βουλευτή Αντιπρόεδροι του κόμματός σας. Θα σας δώσω τον λόγο.
ParlaMint-GR_2015-02-24-S1-commons.u43	Κυρία Πρόεδρε, εμένα δεν θα μου δώσετε τον λόγο;
ParlaMint-GR_2015-02-24-S1-commons.u44	Κυρία Πρόεδρε, μπορώ να έχω τον λόγο;
ParlaMint-GR_2015-02-24-S1-commons.u45	Επειδή βλέπω ότι υπάρχουν πάρα πολλοί Βουλευτές που ζητούν τον λόγο και επειδή έχει το ζήτημα τεθεί εξ αρχής, ενώ στο Προεδρείο της Βουλής όπου εκπροσωπήθηκε το κόμμα σας, κύριε Μητσοτάκη, η απόφαση ήταν ομόφωνη, αυτό το οποίο θα πρότεινα στο Σώμα είναι να κάνουμε μια δεκάλεπτη διακοπή, προκειμένου να υπάρξει συνεννόηση των Κοινοβουλευτικών Εκπροσώπων και του Προεδρείου. Συμφωνεί το Σώμα;
ParlaMint-GR_2015-02-24-S1-commons.u46	Διακόπτουμε για δέκα λεπτά.
ParlaMint-GR_2015-02-24-S1-commons.u47	Κυρίες και κύριοι συνάδελφοι, συνεχίζεται η διακοπείσα συνεδρίαση.
ParlaMint-GR_2015-02-24-S1-commons.u48	Κυρία Πρόεδρε, ζητώ τον λόγο.
ParlaMint-GR_2015-02-24-S1-commons.u49	Επειδή δεν κατέστη εφικτή η εξεύρεση ομόφωνα αποδεκτής λύσης στο Προεδρείο και με τη συμμετοχή των εκπροσώπων των κομμάτων, και ειδικότερα, ενώ υπήρχε μία ομόφωνα δεκτή λύση, τελικώς ο Κοινοβουλευτικός Εκπρόσωπος της Νέας Δημοκρατίας απέσυρε τη στήριξή του σε αυτή την ομόφωνη πρόταση…
ParlaMint-GR_2015-02-24-S1-commons.u50	Όχι, δεν υπήρξε ομοφωνία! Να μην τα λέτε αυτά! Σας παρακαλώ, ζητώ τον λόγο! Δεν θα βάζετε στο στόμα μου λόγια τα οποία δεν έχω πει!
ParlaMint-GR_2015-02-24-S1-commons.u51	Στον διάδρομο, κύριε Μητσοτάκη, αφού είχαμε εξέλθει.
ParlaMint-GR_2015-02-24-S1-commons.u52	Να το ανακαλέσετε παρακαλώ!
ParlaMint-GR_2015-02-24-S1-commons.u53	Με δεδομένο λοιπόν…
ParlaMint-GR_2015-02-24-S1-commons.u54	Να το ανακαλέσετε!
ParlaMint-GR_2015-02-24-S1-commons.u55	Θα ζητήσετε τον λόγο και θα σας δώσω τον λόγο. Μην εξάπτεστε.
ParlaMint-GR_2015-02-24-S1-commons.u56	Θα ζητήσω αμέσως τον λόγο και επί προσωπικού.
ParlaMint-GR_2015-02-24-S1-commons.u57	Με δεδομένο, λοιπόν, ότι δεν υπήρξε ομόφωνα αποδεκτή λύση, προκειμένου αυτή να προταθεί στο Σώμα, θα διεξαχθεί για το ζήτημα αυτό ψηφοφορία για να αποφασίσει το Σώμα. Έχει ζητήσει τον λόγο ο Κοινοβουλευτικός Εκπρόσωπος του ΣΥΡΙΖΑ…
ParlaMint-GR_2015-02-24-S1-commons.u58	Κυρία Πρόεδρε, έχω ζητήσει εγώ τον λόγο.
ParlaMint-GR_2015-02-24-S1-commons.u59	Σας είδα, κύριε Βενιζέλο. Σας είδα.
ParlaMint-GR_2015-02-24-S1-commons.u60	Προηγούνται οι Πρόεδροι των κομμάτων.
ParlaMint-GR_2015-02-24-S1-commons.u61	Θα σας δώσω τον λόγο. Θα προηγηθείτε. Σας είδα. Σας έκανα και νεύμα ότι σας είδα.
ParlaMint-GR_2015-02-24-S1-commons.u62	Δεν είμαι εξοικειωμένος στην κινησιολογία σας.
ParlaMint-GR_2015-02-24-S1-commons.u63	Προσπαθήστε να εξοικειωθείτε με την κοινοβουλευτική διαδικασία. Έχει ζητήσει τον λόγο ο Πρόεδρος της Κοινοβουλευτικής Ομάδας του ΠΑΣΟΚ και υπάρχει επίσης ο Κοινοβουλευτικός Εκπρόσωπος του Ποταμιού, που είχε ζητήσει από πριν τον λόγο, και υπάρχουν και συνάδελφοι Βουλευτές…
ParlaMint-GR_2015-02-24-S1-commons.u64	Ο κ. Παφίλης είναι μετά, κυρία Πρόεδρε.
ParlaMint-GR_2015-02-24-S1-commons.u65	Υπάρχει ο Κοινοβουλευτικός Εκπρόσωπος του Κομμουνιστικού Κόμματος Ελλάδας. Υπάρχει ο Κοινοβουλευτικός Εκπρόσωπος των Ανεξαρτήτων Ελλήνων. Υπάρχουν και δύο Βουλευτές της Κοινοβουλευτικής Ομάδας της Νέας Δημοκρατίας, η κ. Μπακογιάννη και ο κ. Αθανασίου, που τύποις δεν δικαιούνται να λάβουν τον λόγο, αλλά, εν πάση περιπτώσει, χάριν της διαδικασίας θα τους δώσουμε τον λόγο. Κύριε Βενιζέλο, έχετε τον λόγο ως Πρόεδρος της Κοινοβουλευτικής Ομάδας του ΠΑΣΟΚ.
ParlaMint-GR_2015-02-24-S1-commons.u66	Κυρία Πρόεδρε, άκουσα από το κλειστό τηλεοπτικό κύκλωμα της Βουλής την άποψη που διατυπώσατε προηγουμένως για το πώς συγκροτείται το Σώμα και για το αν έπραξε ορθά ή εσφαλμένα ο αρμόδιος εισαγγελέας, αρνούμενος να χορηγήσει άδεια παρουσίας στη σημερινή συνεδρίαση σε Βουλευτές που τελούν υπό καθεστώς προσωρινής κράτησης. Η άποψη που διατυπώσατε είναι κραυγαλέα αντιθεσμική, αντίθετη στο Σύνταγμα και παραβιάζει κατά τρόπο βάναυσο την αρχή της διάκρισης των εξουσιών. Επιχειρήσατε με την άποψη που διατυπώσατε, να υπαγορεύσετε κατά τρόπο αθέμιτο θεσμικά την πολιτική σας βούληση στον αρμόδιο εισαγγελέα, δηλαδή σε έναν ανεξάρτητο ισόβιο δικαστικό λειτουργό που κρίνει δικανικά. Εσείς παραβιάσατε κατά τρόπο ασύστολο την αρχή της διάκρισης των εξουσιών. Διότι αν η άποψη της Προέδρου της Βουλής είναι ότι όταν δεν χορηγείται άδεια σε προσωρινώς κρατούμενους Βουλευτές, δεν συγκροτείται νόμιμα το Σώμα, τότε εκβιάζετε τη δικαιοσύνη να αποφασίζει με έναν τρόπο τέτοιο που καθιστά νόμιμη - δήθεν - τη συγκρότηση της Βουλής. Θέσατε, δε, εκ του πλαγίου ζήτημα νόμιμης συγκρότησης και άρα νόμιμης λήψης αποφάσεων και για το παρελθόν. Ευτυχώς η νομολογία και η θεωρία του Συνταγματικού Δικαίου κρίνει ότι τα εσωτερικά ζητήματα της Βουλής, ακόμη κι αυτή καθ' αυτή η συγκρότησή της ως interna corporis, δεν ελέγχονται δικαστικά. Βεβαίως, όμως, τίποτα δεν αποκλείει μία αλλαγή της νομολογίας. Το δε Ελεγκτικό Συνέδριο για τα δικά του θέματα θεωρεί ότι και τα θέματα της εσωτερικής οργάνωσης και λειτουργίας της Βουλής αφορούν τον έλεγχο της συνταγματικότητας. Άρα, επειδή είστε εκλεγμένη και με την ψήφο μας ως θεματοφύλακας του κοινοβουλευτισμού, της δημοκρατίας και του κράτους δικαίου σε ό,τι αφορά τη Βουλή και τις λειτουργίες της, θέλω να σας παρακαλέσω να ανακαλέσετε αυτά που είπατε, να αρθείτε στο ύψος της Έδρας σας, διότι διαφορετικά οφείλω να σας επισημάνω ότι χρησιμοποιείτε ένα θεσμικό λειτούργημα, το οποίο ασκείτε στο όνομα της Βουλής ως ουδέτερη Πρόεδρος, προκειμένου να διοχετεύσετε τις πολιτικές απόψεις του κόμματος, από το οποίο προέρχεστε και προκειμένου να παραβλάψετε την ισορροπία της διάκρισης των εξουσιών. Πρόκειται για ένα φαινόμενο πρωτοφανές. Πρόκειται για μία προσβολή της συνταγματικής τάξης στον πυρήνα της, που είναι το κράτος δικαίου, που είναι σπουδαιότερο και από τη δημοκρατική αρχή και από την κοινοβουλευτική αρχή. Στην πραγματικότητα, θέλετε να ασκήσετε πίεση προς τη δικαιοσύνη να άρει την προσωρινή κράτηση. Επηρεάζετε την επικείμενη δικαστική κρίση στο θέμα της Χρυσής Αυγής. Έχετε τώρα την ύστατη ευκαιρία να αποκαταστήσετε τη συνταγματική τάξη και το δημοκρατικό κύρος του Σώματος αλλά και του κόμματος της Πλειοψηφίας, από το οποίο προέρχεστε.
ParlaMint-GR_2015-02-24-S1-commons.u67	Ολοκληρώσατε;
ParlaMint-GR_2015-02-24-S1-commons.u68	Μάλιστα.
ParlaMint-GR_2015-02-24-S1-commons.u69	Τον λόγο έχει ο Κοινοβουλευτικός Εκπρόσωπος του ΣΥΡΙΖΑ κ. Φίλης.
ParlaMint-GR_2015-02-24-S1-commons.u70	Κυρία Πρόεδρε, σιγά - σιγά το θέμα λαμβάνει διαστάσεις με πρωτοβουλία - είναι αλήθεια - κομμάτων της Αντιπολίτευσης που ούτε στη δική σας πρόθεση ήσαν, ούτε και στη δική μας είναι. Κανείς δεν ζητάει να παραβιαστεί η ισορροπία της διάκρισης των εξουσιών. Κανείς δεν καταφεύγει σε νομολογίες, σε θεωρίες Συνταγματικού Δικαίου, σε προσπάθεια να αλλάξει η ποινική αντιμετώπιση των υποδίκων της Χρυσής Αυγής κ.λ.π.. Τίποτε από όλα αυτά δεν συμβαίνει. Ζητούμε το αυτονόητο. Και φάνηκε προς στιγμή, εκεί που μπορεί να επικρατήσει η κοινή λογική - εννοώ στην περιορισμένη σύνθεση της Διάσκεψης του Προεδρείου - ότι μπορούσε να υπάρξει μία ομόφωνη κατάληξη. Η κατάληξη ήταν ομόφωνη προς στιγμήν πρέπει να πω, δυστυχώς, και ο διάδρομος, παρ' ότι μικρός, είναι σε μήκος από εδώ μέχρι εκεί, φάνηκε ότι είναι αρκετά μεγάλος. Ήταν, λοιπόν, η ομόφωνη κατάληξη προς στιγμήν: Πρώτον, να επισημάνουμε ομοφώνως, ως Βουλή, ότι η απόφαση του εισαγγελέα με την οποία παρεμποδίστηκε η συμμετοχή σήμερα και δεν δόθηκε άδεια να έρθουν οι Βουλευτές εδώ να ψηφίσουν, δεν είναι επαρκώς αιτιολογημένη. Ένα είναι αυτό.
ParlaMint-GR_2015-02-24-S1-commons.u71	Έλεος!
ParlaMint-GR_2015-02-24-S1-commons.u72	Παρακαλώ, κύριε Βενιζέλο! Μερικές φορές δεν είναι δυνατόν η συνταγματολογία εδώ πέρα να υπέρκειται της πολιτικής συζητήσεως. Αφήστε λίγο τώρα. Ούτε «έλεος», ούτε τίποτα. Ήταν ομόφωνη τοποθέτηση προς στιγμήν, όλων των κομμάτων.
ParlaMint-GR_2015-02-24-S1-commons.u73	Δεν ήταν ομόφωνη. Παρακαλώ, θα ήθελα τον λόγο επί προσωπικού.
ParlaMint-GR_2015-02-24-S1-commons.u74	Εντάξει. Ο κ. Μητσοτάκης έχει το δικαίωμα να πει ότι δεν ήταν ομόφωνη. Ήμασταν όλοι παρόντες εκεί και ακούσαμε. Δεύτερον, εάν αυτό γίνει δεκτό - και προτείνουμε να γίνει δεκτό από τη Βουλή - να προχωρήσουμε σήμερα στη διαδικασία της αιτήσεως για την άρση ασυλίας του κ. Γεωργιάδη. Αυτή είναι η πρόταση που κάνουμε και παρακαλούμε, μετά από μια συζήτηση σύντομη, να τεθεί σε ψηφοφορία στο Σώμα.
ParlaMint-GR_2015-02-24-S1-commons.u75	Επί προσωπικού, κυρία Πρόεδρε.
ParlaMint-GR_2015-02-24-S1-commons.u76	Ευχαριστούμε τον κ. Φίλη. Έχει ζητήσει τον λόγο ο κ. Θεοχάρης, Κοινοβουλευτικός Εκπρόσωπος του κόμματος Το Ποτάμι.
ParlaMint-GR_2015-02-24-S1-commons.u77	Προηγείται το προσωπικό βάσει του Κανονισμού!
ParlaMint-GR_2015-02-24-S1-commons.u78	Κύριε Μητσοτάκη, αν θεωρείτε ότι έχετε προσωπικό, θα σας δοθεί ο λόγος εν συνεχεία.
ParlaMint-GR_2015-02-24-S1-commons.u79	Κυρία Πρόεδρε, έχω ζητήσει τον λόγο από πριν, κυρία Πρόεδρε.
ParlaMint-GR_2015-02-24-S1-commons.u80	Δεν αντελήφθην να υπάρχει προσωπικό. Θα σας δώσω, όμως, τον λόγο.
ParlaMint-GR_2015-02-24-S1-commons.u81	Μήπως πρέπει να ελέγξετε την ακοή σας.
ParlaMint-GR_2015-02-24-S1-commons.u82	Μην ανησυχείτε θα σας δώσω τον λόγο. Τις ιατρικές συμβουλές καλό είναι να τις περιορίσετε εκεί όπου γίνονται αποδεκτές.
ParlaMint-GR_2015-02-24-S1-commons.u83	Τι είναι αυτά τα πράγματα, κυρία Πρόεδρε, που λέτε για ιατρικές συμβουλές;
ParlaMint-GR_2015-02-24-S1-commons.u84	Ο Κοινοβουλευτικός σας Εκπρόσωπος, κύριε Σκρέκα, παρέδωσε ιατρικές συμβουλές. Να τον ανακαλέσετε, λοιπόν, εκείνον και να μη φωνασκείτε. Και αν έχετε το θάρρος της γνώμης και της φωνής σας, μπορείτε να ζητήσετε τον λόγο. Κύριε Θεοχάρη, έχετε τον λόγο.
ParlaMint-GR_2015-02-24-S1-commons.u85	Ευχαριστώ πολύ, κυρία Πρόεδρε. Είναι προφανές ότι η αρχή της διάκρισης των εξουσιών εδώ, θα πρέπει να οδηγήσει τις θέσεις μας. Κατά την άποψή μας, η Βουλή δεν μπορεί να είναι όμηρος των αποφάσεων ενός εισαγγελέα και συνεπώς, δεν θα πρέπει να αποφασίσει την αναβολή της σημερινής συνεδρίασης. Από την άλλη, είναι προφανές ότι και οι εισαγγελείς όταν παίρνουν αποφάσεις οι οποίες άπτονται της λειτουργίας της Βουλής, αν θέλετε, θα πρέπει να σκεφτούν τα θέματα δύο φορές και η αιτιολόγησή τους να είναι ακόμη πιο επαρκής από ό,τι συνήθως. Σε άλλες περιπτώσεις το κάνουν. Εμείς, λοιπόν, αυτό που πιστεύουμε, είναι ότι θα πρέπει να τεθεί το ζήτημα σε ψηφοφορία το συντομότερο δυνατόν, αφού τοποθετηθούν όλα τα κόμματα και να ψηφίσουμε τη συνέχιση της διαδικασίας, εφόσον και ο καθ ου έχει συμφωνήσει και ζητάει τη συνέχιση της διαδικασίας, να ολοκληρωθεί σήμερα. Ευχαριστώ πολύ.
ParlaMint-GR_2015-02-24-S1-commons.u86	Έχει ζητήσει τον λόγο ο Κοινοβουλευτικός Εκπρόσωπος του Κομμουνιστικού Κόμματος Ελλάδας, ο κ. Παφίλης.
ParlaMint-GR_2015-02-24-S1-commons.u87	Πάλι δεν ακούσατε το προσωπικό, κυρία Πρόεδρε; Πάλι δεν το ακούσατε;
ParlaMint-GR_2015-02-24-S1-commons.u88	Δώστε του τον λόγο. Δεν υπάρχει πρόβλημα.
ParlaMint-GR_2015-02-24-S1-commons.u89	Παρακαλώ, κύριε Μητσοτάκη. Σας είπα ότι θα σας δώσω τον λόγο. Ούτε ο καθ ου η διαδικασία δεν έχει τόση προσωπική εμπλοκή.
ParlaMint-GR_2015-02-24-S1-commons.u90	Γνωρίζετε πολύ καλά ότι βάσει του Κανονισμού, πρέπει να δίνετε τον λόγο αμέσως επί προσωπικού και επειδή προφανώς υπάρχει προσωπικό ζήτημα, όταν βάζετε στο στόμα μου λόγια τα οποία δεν είπα, οφείλω να επισημάνω στο Σώμα τι ακριβώς συζητήθηκε στη Διάσκεψη. Η άποψη της Νέας Δημοκρατίας ήταν ξεκάθαρη ότι η ψηφοφορία πρέπει να γίνει σήμερα και ότι δεν είναι δυνατόν το Σώμα, να προβεί σε οποιαδήποτε νουθεσία ή παρότρυνση προς τη δικαστική εξουσία, για απόφαση την οποία έλαβε βάσει νόμου τον οποίο η ίδια η Βουλή έχει ψηφίσει. Κατά συνέπεια, εγώ προσωπικά συντάσσομαι απόλυτα με τις απόψεις του κ. Βενιζέλου - φαντάζομαι ότι εκφράζει και τις απόψεις του ΠΑΣΟΚ - ότι σε καμμία περίπτωση δεν υπάρχει ομόφωνη άποψη.
ParlaMint-GR_2015-02-24-S1-commons.u91	Το ξέρουμε αυτό.
ParlaMint-GR_2015-02-24-S1-commons.u92	Περιμένετε, κύριε Λαφαζάνη. Σας ενοχλεί αυτό. Περιμένετε. Θα μιλήσετε κι εσείς. Η άποψη της Νέας Δημοκρατίας, λοιπόν, είναι απολύτως σαφής. Η ψηφοφορία πρέπει να διεξαχθεί σήμερα και σε καμμία περίπτωση δεν δικαιολογείται αναβολή, πόσω μάλλον με το σκεπτικό, το οποίο εσείς εκθέσατε. Σε καμμία περίπτωση η Νέα Δημοκρατία δεν πρόκειται να συναινέσει σε οποιαδήποτε ομόφωνη παρότρυνση του Σώματος προς την ανεξάρτητη δικαστική εξουσία, για το πως αυτή ασκεί τα καθήκοντά της. Αυτά είχα να πω, προς αποφυγή οποιασδήποτε παρεξηγήσεως.
ParlaMint-GR_2015-02-24-S1-commons.u93	Τον λόγο έχει ο Κοινοβουλευτικός Εκπρόσωπος του Κομμουνιστικού Κόμματος Ελλάδας, ο κ. Παφίλης.
ParlaMint-GR_2015-02-24-S1-commons.u94	Κυρία Πρόεδρε, εμείς τοποθετηθήκαμε και ό,τι είπαμε στη Διάσκεψη το λέμε και εδώ, ότι δηλαδή αυτή η συζήτηση, δεν μπορεί να γίνει παρεμπιπτόντως στο συνολικό θέμα. Υπάρχει μια πρακτική μέχρι τώρα το πως θα αντιμετωπιζόταν. Το εάν αυτή θα αλλάξει ή δεν θα αλλάξει, δεν μπορεί να λυθεί παρεμπιπτόντως, όπως είμαστε εδώ τώρα. Γι' αυτό, λοιπόν, λέμε να προχωρήσουμε και να καθορίσουμε σε κάποιο χρονικό διάστημα να γίνει αυτή η γενική συζήτηση και να τοποθετηθεί κάθε κόμμα, να πάρει συνολικά τις ευθύνες, του για το πως χειριζόμαστε όλα αυτά τα θέματα, αλλά τώρα να μην καθυστερήσουμε. Γι' αυτό συμφωνήσαμε και δεν ελπίζαμε ότι θα γινόταν όλη αυτή η συζήτηση. Επιμένουμε, λοιπόν, να προχωρήσουμε και να τελειώνουμε.
ParlaMint-GR_2015-02-24-S1-commons.u95	Έχει ζητήσει τον λόγο ο Κοινοβουλευτικός Εκπρόσωπος των Ανεξαρτήτων Ελλήνων και εν συνεχεία ο Κοινοβουλευτικός Εκπρόσωπος της Χρυσής Αυγής και ο Υπουργός Εσωτερικών, ο κ. Βούτσης.
ParlaMint-GR_2015-02-24-S1-commons.u96	Εμείς, οι απλοί Βουλευτές, όχι;
ParlaMint-GR_2015-02-24-S1-commons.u97	Κυρία Μπακογιάννη, όπως είπα και πριν, εσείς και ο κ. Αθανασίου έχετε ζητήσει τον λόγο. Τύποις δεν προβλέπεται αυτό αλλά εάν επιμείνετε, θα σας δώσω τον λόγο. Δεν υπάρχει αντίρρηση.
ParlaMint-GR_2015-02-24-S1-commons.u98	Επιμένω.
ParlaMint-GR_2015-02-24-S1-commons.u99	Κυρία Πρόεδρε, κατ' αρχάς νιώθω την ανάγκη, γιατί συμμετείχα, να πληροφορήσω τις συναδέλφισσες και τους συναδέλφους, για όσα ειπώθηκαν πριν από λίγα λεπτά στο γραφείο σας. Πράγματι, λοιπόν, εντέλει, οι πάντες συμφώνησαν ότι υπάρχει ένα ζήτημα και γι' αυτό, όλοι μαζί, είπαμε ότι αυτό το ζήτημα εσείς θα το θέσετε, πριν προχωρήσετε στην ψηφοφορία και θα πείτε, ότι κανένας δεν θέλει βεβαίως να παρέμβει στις αποφάσεις της δικαιοσύνης αλλά πως είναι υποχρέωσή μας, να ζητάμε να είναι επαρκώς αιτιολογημένη - αυτή ακριβώς ήταν και η διατύπωση - η απόφαση. Δεν ήταν άποψη της Προέδρου ή ενός εκ των εκπροσώπων των κομμάτων. Και πιστέψαμε όλοι ότι έτσι ένα θέμα που υφίσταται θα το συζητήσουμε, ενδεχομένως σε άλλη στιγμή, όπως είπε το Κομμουνιστικό Κόμμα, για να δούμε εάν όντως, μπορεί να απουσιάζουν συνάδελφοι Βουλευτές με ψήφο του λαού σε ψηφοφορίες τέτοιες, όπου κάποιες φορές, ενδεχομένως, τα όσα υπαινίχθη - ή έτσι εγώ κατάλαβα - ο Πρόεδρος του ΠΑΣΟΚ, να αφορούν και ιδιοτέλειες, να αφορούν και υπολογισμούς για το εάν παραπεμφθεί, εάν «θα κάτσει στο σκαμνί» κάποιος άλλος κατηγορούμενος. Κυρία Πρόεδρε, γι' αυτό, λοιπόν, πιστεύουμε ότι όντως πρέπει να προχωρήσουμε σήμερα στην ψηφοφορία. Αλλά θα πρέπει να ξέρουν όλοι οι συνάδελφοι εδώ ότι άλλαξε αυτή η ομόφωνη απόφαση, παρουσία και άλλων συναδέλφων Βουλευτών της Νέας Δημοκρατίας, του κ. Μεϊμαράκη παρόντος και του Αντιπροέδρου της Βουλής, του κ. Νικήτα Κακλαμάνη, ότι έξω από το γραφείο της Προέδρου και ενώ είχαμε φύγει, ο κ. Μητσοτάκης άλλαξε γνώμη.
ParlaMint-GR_2015-02-24-S1-commons.u100	Δεν είναι έτσι όπως τα λέτε! Διέκοψε τη συζήτηση η κυρία Πρόεδρος και αποχώρησε…
ParlaMint-GR_2015-02-24-S1-commons.u101	Δεν ξέρω εάν είχε συνεννοηθεί με τον κ. Βενιζέλο κάπως, γιατί άκουσα ότι συνέπεσαν εντελώς τυχαία και συντάχθηκαν. Δεν το ξέρω και ούτε με αφορά. Γι' αυτό, κυρία Πρόεδρε, σας παρακαλούμε πολύ να προχωρήσουμε σήμερα στην ψηφοφορία. Ήδη, εκφράστηκε αυτό που έπρεπε να εκφραστεί από τα χείλη πολλών Κοινοβουλευτικών Εκπροσώπων και πιστεύω, ότι αυτό που είπαμε εν τη απουσία των συναδέλφων, το είπαμε και εδώ, εν τη παρουσία τους.
ParlaMint-GR_2015-02-24-S1-commons.u102	Από πλευράς δικαιωμένων κατά προτεραιότητα, νομίζω ότι μας μένει ο Κοινοβουλευτικός Εκπρόσωπος της Χρυσής Αυγής, ο Υπουργός Εσωτερικών και οι δύο Βουλευτές. Ο Κοινοβουλευτικός Εκπρόσωπος της Χρυσής Αυγής έχει τον λόγο.
ParlaMint-GR_2015-02-24-S1-commons.u103	Προς ενημέρωση του Σώματος, η αιτιολογία του αναπληρωτή εισαγγελέα για την απόρριψη - γιατί ο εισαγγελέας υπηρεσίας δεν ήταν στη θέση του - είναι η εξής: «Οι κοινοβουλευτικές συνεδριάσεις, δεν εμπίπτουν στην έννοια των επαγγελματικών αναγκών των κρατουμένων Βουλευτών». Αν αυτό τιμά το Κοινοβούλιο και όλους εσάς που είστε Βουλευτές, τότε μπορείτε να προχωρήσετε στην οποιαδήποτε ψήφιση οποιασδήποτε άρσης ή οποιουδήποτε άλλου θέματος. Όσο για τα όσα ακούστηκαν πριν, θα σχολιάσουμε ότι είναι τιμητές της δημοκρατίας ή τιμητές των θεσμών, αυτοί οι οποίοι είχαν πει κάποτε - οι παλαιότεροι τα θυμούνται πολύ καλύτερα - και είχαν εγκρίνει τα έγχρωμα ψηφοδέλτια σε κάποιες εκλογικές διαδικασίες, για να ξέρουν τι ψηφίζουν οι Βουλευτές. Kαι μιλούν για τη διάκριση των εξουσιών, όταν όλοι έχετε ακούσει την τηλεφωνική συνομιλία του Πρωθυπουργού σε ανώτερο λειτουργό, τι του είπε να κάνει με τρεις Βουλευτές της Χρυσής Αυγής όταν πήγαιναν στον ανακριτή, όταν όλοι έχετε ακούσει και έχετε δει το βίντεο Μπαλτάκου, το οποίο έχει επιβεβαιωθεί πλήρως και κατά λέξη σε όσα έχουν γίνει. Στη συνέχεια έχουμε και τις ομολογίες του τέως Πρωθυπουργού, που είχε πει στην αρχή τουλάχιστον ότι «δεν πήρα τηλέφωνο» ή την ομολογία του τέως Υπουργού Δικαιοσύνης, που δύο φορές παραδέχθηκε εντός του Κοινοβουλίου ότι πήρε τηλέφωνο, για να μάθει απλώς και να δει τι γίνεται. Είναι σοβαρά πράγματα αυτά. Τα λέω για να δείτε πως λειτουργεί η δημοκρατία και αν θέλετε, να μιλήσουμε περαιτέρω για διάκριση των εξουσιών. Αυτά και τίποτε άλλο δεν θα πω. Και όποιος θέλει να στρουθοκαμηλίζει, μπορεί να το κάνει ευθέως. Η Χρυσή Αυγή δεν θα το κάνει. Ευχαριστώ.
ParlaMint-GR_2015-02-24-S1-commons.u104	Η κ. Μπακογιάννη έχει τον λόγo.
ParlaMint-GR_2015-02-24-S1-commons.u105	Κυρία Πρόεδρε, θα ήθελα να έχω τον λόγο.
ParlaMint-GR_2015-02-24-S1-commons.u106	Κυρία Μπακογιάννη, να προηγηθεί ο κ. Μεϊμαράκης ως πρώην Πρόεδρος της Βουλής;
ParlaMint-GR_2015-02-24-S1-commons.u107	Ναι.
ParlaMint-GR_2015-02-24-S1-commons.u108	Τον λόγο έχει ο κ. Μεϊμαράκης.
ParlaMint-GR_2015-02-24-S1-commons.u109	Κυρία Πρόεδρε, θεωρώ ότι είναι μία ατυχής στιγμή για το Κοινοβούλιο αυτή η συζήτηση, γιατί αν μας είχατε ρωτήσει και είχαμε συνεννοηθεί τα κόμματα, ίσως σήμερα να μη γινόταν αυτή η συζήτηση και να γινόταν στη Διάσκεψη των Προέδρων και αμέσως μετά αν χρειαζόταν, να γινόταν και στην Ολομέλεια. Κατ' αρχάς, να πω στη Χρυσή Αυγή ότι προφυλακισμένος Βουλευτής, μπορεί να υπάρχει και αύριο το πρωί από άλλο κόμμα. Δεν είναι θέμα ιδεολογικό. Είναι ένα θέμα, το οποίο εδώ πρέπει να το επιλύσουμε. Αφ' ης στιγμής ο νόμος, κυρίες και κύριοι συνάδελφοι, επιτρέπει σ' αυτούς που δεν έχουν καταδικαστεί για τα πολιτικά τους δικαιώματα, να είναι υποψήφιοι και από τη φυλακή να βάλουν υποψηφιότητα και να εκλεγούν, μας αφορά όλους. Είναι ένα θέμα ξεχωριστό. Μην το δείτε ως Χρυσή Αυγή ή ως οτιδήποτε άλλο. Ερωτάσθε: Μπορεί η Βουλή ως τρίτος πυλώνας της δημοκρατίας, να είναι όμηρος του κάθε εισαγγελέα υπηρεσίας, για το αν θα αφήσει ή όχι τον οποιοδήποτε προφυλακισμένο Βουλευτή για οποιοδήποτε ποινικό αδίκημα, όπως για ένα τροχαίο; Ξεχάστε τη Χρυσή Αυγή. Αυτή η συζήτηση, κυρίες και κύριοι συνάδελφοι, έγινε στη Διάσκεψη των Προέδρων επί των ημερών που ήμουν Πρόεδρος και προφυλακίστηκαν οι Βουλευτές της Χρυσής Αυγής. Πήρε απόφαση το Σώμα. Το έχει λύσει το θέμα στην προηγούμενη Σύνοδο. Για μένα δεν είναι απλά διαδικαστικό το θέμα, είναι θέμα ουσίας, κυρίες και κύριοι συνάδελφοι, εάν τελικά αυτή η Βουλή, θα θεωρήσει ότι η προηγούμενη θητεία της ήταν νόμιμη και σωστή ή αν από εδώ και μπρος δεν θα λειτουργήσει ξανά, επειδή ο εισαγγελέας της Έδρας και της υπηρεσίας θα κρίνει ότι δεν μπορεί να δίνει άδεια και θα αυτοδεσμευτούμε με μια τέτοια απόφαση του Σώματος. Δεν είναι κάτι το απλό, λοιπόν, να το συζητάμε εδώ και να παίρνουμε έτσι αποφάσεις. Επιτρέψτε μου να πω, κυρία Πρόεδρε, ότι δεν καταλαβαίνω την επιλεκτική ευαισθησία σας στο συγκεκριμένο θέμα. Δεν την καταλαβαίνω, κυρία Πρόεδρε, διότι είναι το τρίτο ατόπημά σας μέσα σε πολύ σύντομο χρονικό διάστημα. Σήμερα αναφέρατε τις καταθέσεις των φακέλων από τον εισαγγελέα, αναφέροντας ονόματα συναδέλφων, μεταξύ των οποίων και το δικό μου, χωρίς να μας έχετε ενημερώσει, αλλάζοντας την πρακτική - γιατί ο Κανονισμός λέει ότι γίνεται ανακοίνωση στο Σώμα και εφόσον πενήντα Βουλευτές καταθέσουν αίτηση, συζητείται στο Σώμα - και χωρίς να αναφέρετε - γιατί εγώ από εσάς, από την Έδρα το άκουσα και ενημερώθηκα - ότι ο εισαγγελέας κρίνει - όσο πρόλαβα να διαβάσω - ότι η υπόθεση πρέπει να πάει στο αρχείο και απλώς τη στέλνει και στη Βουλή. Το ίδιο - αν δεν κάνω λάθος - έγινε και για τον κ. Βενιζέλο. Όμως στην κοινή γνώμη, με την αλλαγή αυτή που κάνατε, θα μείνουμε εμείς με λάσπη ότι ο εισαγγελέας έστειλε εδώ μία δικογραφία και εφόσον αναφέρατε το όνομα, οφείλατε λόγω της ευαισθησίας την οποία έχετε, να πείτε κιόλας ότι ο εισαγγελέας της Έδρας, προτείνει να πάνε στο αρχείο οι συγκεκριμένες υποθέσεις, τις οποίες εξέτασε. Αλλιώς μας αφήνετε έκθετους. Το τρίτο ατόπημά σας - το οποίο κανείς μας δεν ήθελε να παρερμηνευθεί, γι' αυτό και δεν το συζητήσαμε, το ανέφερα όμως στο γραφείο σας - είναι ότι βγάλατε ημερήσια διάταξη εκλογής Προέδρου της Δημοκρατίας, χωρίς να γνωρίζετε το όνομα και χωρίς να έχετε επιστολή του Αρχηγού του κόμματος για το ποιον προτείνει. Οι Βουλευτές, κυρίες και κύριοι συνάδελφοι, δεν είμαστε ζώα, αν έτσι μας βλέπουν κάποιοι. Ο Κανονισμός ορίζει συγκεκριμένη προθεσμία για να διαβουλευθούμε και εμείς και τα κόμματά μας. Και βεβαίως προτάθηκε ο κ. Παυλόπουλος, για τον οποίο εμείς δεν είχαμε αντίρρηση, και το ΠΑΣΟΚ και το Ποτάμι, πρότειναν τον εκλεκτό κ. Αλιβιζάτο αλλά η παρατυπία παραμένει, κυρία Πρόεδρε, σε ένα πάρα πολύ σοβαρό ζήτημα της Ολομέλειας της Βουλής. Ο Κανονισμός ορίζει όχι το πενθήμερο μόνο αλλά ότι έπρεπε να πάρετε την έγκριση του Αρχηγού του πρώτου κόμματος, που προτείνει το όνομα και μετά, αφού ανακοινωθεί, να βγάλετε την ημερήσια διάταξη. Από πού αντλείτε το δικαίωμα και παίρνετε τέτοιες πρωτοβουλίες μόνη σας; Μας λέτε ότι δεν υπάρχει Διάσκεψη των Προέδρων. Σας λέω, λοιπόν, ότι και όταν η Βουλή πάει στα Θερινά Τμήματα, δεν έχουμε Διάσκεψη των Προέδρων. Ουδέποτε, όμως, Πρόεδρος της Βουλής διενοήθη, να μην καλέσει μαζί με το Προεδρείο και τους εκπροσώπους των κομμάτων, να θέσει τα ζητήματα, να τα συζητήσουμε και να πάρουμε απόφαση εκεί. Και κατ' επανάληψη, εγώ καλούσα τους εκπροσώπους και του δικού σας κόμματος και των άλλων κομμάτων και τα συζητούσαμε για να αποφύγουμε αυτήν την έκθεση του Κοινοβουλίου στην κοινή γνώμη. Δεν είναι η καλύτερη στιγμή σήμερα, με ευθύνη δική σας.
ParlaMint-GR_2015-02-24-S1-commons.u110	Σε εμάς απευθύνεστε, κύριε Μεϊμαράκη;
ParlaMint-GR_2015-02-24-S1-commons.u111	Σε εσάς απευθύνομαι, κύριε Λαφαζάνη.
ParlaMint-GR_2015-02-24-S1-commons.u112	Κακώς. Η Βουλή δεν λειτουργούσε. Παραβιάζατε τα πάντα. Να κάνετε και αυτοκριτική!
ParlaMint-GR_2015-02-24-S1-commons.u113	Κοιτάξτε, κύριε Λαφαζάνη, εγώ δεν θα σας πω ούτε για τούμπες ούτε για τίποτα αλλά αυτά που πρέπει να επισημαίνουμε θα τα επισημαίνουμε. Αποδεχθήκατε πλήρως και το μνημόνιο και την τρόικα και όλα και θέλετε και εδώ στο Κοινοβούλιο να μας επιβάλετε το δικό σας τρόπο συζήτησης! Αυτό δεν θα περάσει! Αυτό να το καταλάβετε! Το Κοινοβούλιο είναι Κοινοβούλιο και εδώ θα μας επιτρέπετε να συζητάμε και να λέμε την άποψή μας. Αλλιώς κλείστε το κι αυτό! Γιατί αυτό προσπάθησε η Πρόεδρος σήμερα να κάνει! Δηλαδή εάν δεν έχουμε αποφάσεις του εισαγγελέα αύριο ή μεθαύριο, θα λειτουργήσει η Βουλή; Σας παρακαλώ, λοιπόν.
ParlaMint-GR_2015-02-24-S1-commons.u114	Αυτό δεν έχει καμμία σχέση με όλα αυτά που λέτε. Να κάνετε αυτοκριτική γιατί διαλύσατε τη Βουλή.
ParlaMint-GR_2015-02-24-S1-commons.u115	Κυρία Πρόεδρε, αφήστε, λοιπόν, αυτήν την άτυχη στιγμή να περάσει και να προχωρήσουμε σε ψηφοφορία στο Σώμα, γιατί το Σώμα είναι κυρίαρχο. Δεν είναι η Πρόεδρος ούτε το Προεδρείο. Εισηγείται στο Σώμα, το Σώμα αποφασίζει κατά πλειοψηφία ότι σήμερα πρέπει να γίνει ψηφοφορία, στήστε την κάλπη και προχωράμε.
ParlaMint-GR_2015-02-24-S1-commons.u116	Κύριε Μεϊμαράκη, ευχαριστούμε. Πόσο θα ευχόμουν όλα όσα είπατε, να τα είχαμε ζήσει σε όλη την προηγούμενη Κοινοβουλευτική Περίοδο! Θα ήθελα να σας πω ότι το Κοινοβούλιο θα είναι πάντοτε τόπος και αντιπαράθεσης και συζήτησης και διαλόγου και - γιατί όχι; - αυτά τα οποία κάποιοι δεν θέλουν να βγαίνουν στο φως καλύτερα να συζητιούνται και ο καθένας να αναλαμβάνει την ευθύνη του.
ParlaMint-GR_2015-02-24-S1-commons.u117	Πείτε, λοιπόν, ότι πήγε στο αρχείο η υπόθεση.
ParlaMint-GR_2015-02-24-S1-commons.u118	Θα σας δώσω τον λόγο, εάν θέλετε, γιατί εάν φωνάζετε, χωρίς να σας έχω δώσει τον λόγο, απλώς δεν σας ακούω. Εν σχέσει με τη διαδικασία του άρθρου 86 του Συντάγματος - ίσως δεν ήσασταν στην έναρξη της διαδικασίας - αναφέρθηκα ρητά στην πρόβλεψη του Συντάγματος που επιβάλλει οι δικογραφίες να ανακοινώνονται στο Σώμα. Και βεβαίως ανακοίνωση στο Σώμα, δεν είναι η υποτονθορίζουσα αναφορά χωρίς δικογραφία, χωρίς στοιχεία διαβίβασης και χωρίς ονόματα. Από την άλλη πλευρά, αυτό το οποίο λέτε - ότι μπορεί δηλαδή να διαβιβάζονται και δικογραφίες για πρόσωπα υπόλογα αλλά και δικογραφίες για πρόσωπα για τα οποία δεν θα υπάρξει δικονομική συνέχεια - δεν μπορεί να είναι αποτέλεσμα μη διαδικασίας αλλά πρέπει να είναι αποτέλεσμα μίας συντεταγμένης διαδικασίας και απόφασης στη Βουλή. Στην προηγούμενη Κοινοβουλευτική Περίοδο, δυστυχώς οι δικογραφίες αποκρύπτονταν από τους Βουλευτές και δεν δίνονταν. Σε σχέση δε…
ParlaMint-GR_2015-02-24-S1-commons.u119	Όχι, κυρία Πρόεδρε. Οι δικογραφίες ανακοινώνονταν. Τα ονόματα των συναδέλφων δεν αφήναμε να ανακοινώνονται.
ParlaMint-GR_2015-02-24-S1-commons.u120	Πάντοτε ανακοινώνονταν, εκτός από ορισμένους Προέδρους που επέλεγαν να μην ανακοινώνουν.
ParlaMint-GR_2015-02-24-S1-commons.u121	Παρακαλώ, να θεμελιώσετε την καταγγελία σας γιατί είναι σοβαρή και να μας πείτε ποια δικογραφία δεν ανακοινώθηκε εδώ μέσα.
ParlaMint-GR_2015-02-24-S1-commons.u122	Κύριε Μεϊμαράκη, δεν έχετε τον λόγο. Θα σας δώσω τον λόγο όταν τον ζητήσετε, αφού ολοκληρώσω την απάντησή μου σε αυτό που θέσατε διαδικαστικά.
ParlaMint-GR_2015-02-24-S1-commons.u123	Κυρία Πρόεδρε, επί προσωπικού.
ParlaMint-GR_2015-02-24-S1-commons.u124	Μα θα σας δώσω τον λόγο. Δεν θέλετε να ακουστεί η διαδικαστική απάντηση;
ParlaMint-GR_2015-02-24-S1-commons.u125	Γι' αυτό σας λέω, όταν κάθεστε σε αυτή την Έδρα, να θεμελιώνετε αυτά που λέτε. Παρακαλώ, λοιπόν, να μας πείτε σήμερα ποία δικογραφία επί των ημερών μου δεν ανακοινώθηκε στο Σώμα.
ParlaMint-GR_2015-02-24-S1-commons.u126	Θα σας πω μία που δεν δόθηκε σε αντίγραφα και είναι η δικογραφία του μνημονίου…
ParlaMint-GR_2015-02-24-S1-commons.u127	Δεν δόθηκε σε αντίγραφα;
ParlaMint-GR_2015-02-24-S1-commons.u128	…παρά τις πολλαπλές έγγραφες αιτήσεις. Είναι δικογραφία η οποία διαβιβάστηκε στις 26 Νοεμβρίου του 2012.
ParlaMint-GR_2015-02-24-S1-commons.u129	Σας ευχαριστώ που επιβεβαιώνετε ότι όλες ανακοινώθηκαν στο Κοινοβούλιο.
ParlaMint-GR_2015-02-24-S1-commons.u130	Σε σχέση με τη διαδικασία εκλογής του Προέδρου της Δημοκρατίας, το πρώτο που έχω να σας πω - γιατί σε μια κοινοβουλευτική διαδικασία ο ένας στον άλλο οφείλουμε ειλικρίνεια και καλόπιστη συμπεριφορά, η οποία περιέχει και τη σύγκρουση - είναι πως είναι κακόπιστο αυτό που είπατε, ότι δηλαδή δεν ενημερώθηκαν τα κόμματα, διότι τα κόμματα και ο Κοινοβουλευτικός σας Εκπρόσωπος, ο κ. Μητσοτάκης, ενημερώθηκε πριν την έκδοση ημερήσιας διάταξης…
ParlaMint-GR_2015-02-24-S1-commons.u131	Δεν είναι ακριβές αυτό. Επί προσωπικού!
ParlaMint-GR_2015-02-24-S1-commons.u132	…και επιπλέον κανένα κόμμα του Κοινοβουλίου…
ParlaMint-GR_2015-02-24-S1-commons.u133	Ψεύδεστε, κυρία Πρόεδρε. Ψεύδεστε!
ParlaMint-GR_2015-02-24-S1-commons.u134	Μπορούν να το επιβεβαιώσουν όλοι οι Κοινοβουλευτικοί Εκπρόσωποι.
ParlaMint-GR_2015-02-24-S1-commons.u135	Είναι ντροπή να το λέτε αυτό!
ParlaMint-GR_2015-02-24-S1-commons.u136	Επιπλέον, κανένα κόμμα του Κοινοβουλίου δεν προέβαλε οποιαδήποτε ένσταση επί της διαδικασίας…
ParlaMint-GR_2015-02-24-S1-commons.u137	Ψεύδεστε!
ParlaMint-GR_2015-02-24-S1-commons.u138	…αλλά αντίθετα τα περισσότερα κόμματα συμμετείχαν στη διαδικασία με προτάσεις Προέδρων. Τον λόγο έχει…
ParlaMint-GR_2015-02-24-S1-commons.u139	Επί προσωπικού.
ParlaMint-GR_2015-02-24-S1-commons.u140	Δεν θα αφήσουμε τη συζήτηση να συνεχιστεί άλλο. Η κ. Μπακογιάννη έχει ζητήσει τον λόγο.
ParlaMint-GR_2015-02-24-S1-commons.u141	Ψεύδεστε, κυρία Πρόεδρε. Επί προσωπικού.
ParlaMint-GR_2015-02-24-S1-commons.u142	Καθίστε κάτω.
ParlaMint-GR_2015-02-24-S1-commons.u143	Εσείς να καθίσετε κάτω.
ParlaMint-GR_2015-02-24-S1-commons.u144	Εγώ κάθομαι κάτω.
ParlaMint-GR_2015-02-24-S1-commons.u145	Να πάτε στα υπουργικά έδρανα!
ParlaMint-GR_2015-02-24-S1-commons.u146	Έχω δώσει τον λόγο στην κ. Μπακογιάννη.
ParlaMint-GR_2015-02-24-S1-commons.u147	Είμαι βέβαιος ότι η κ. Μπακογιάννη παραχωρεί τη θέση της.
ParlaMint-GR_2015-02-24-S1-commons.u148	Έχω δώσει τον λόγο στην κ. Μπακογιάννη.
ParlaMint-GR_2015-02-24-S1-commons.u149	Λυπάμαι, κυρία Πρόεδρε.
ParlaMint-GR_2015-02-24-S1-commons.u150	Κυρία Μπακογιάννη, παραιτείστε του δικαιώματός σας να μιλήσετε; Αν δεν παραιτείστε του δικαιώματος αυτού, σας δίνω τον λόγο. Αν δεν θέλετε να μιλήσετε, θα δώσω τον λόγο στον επόμενο ομιλητή που είναι ο κ. Αθανασίου.
ParlaMint-GR_2015-02-24-S1-commons.u151	Προηγείται το προσωπικό, κυρία Πρόεδρε.
ParlaMint-GR_2015-02-24-S1-commons.u152	Θέλετε να μιλήσετε;
ParlaMint-GR_2015-02-24-S1-commons.u153	Παραχωρώ τη σειρά μου. Όμως θέλω να μιλήσω.
ParlaMint-GR_2015-02-24-S1-commons.u154	Η κ. Μπακογιάννη παραιτείται. Επομένως, δίνω τον λόγο στον κ. Αθανασίου. Κύριε Αθανασίου, θέλετε τον λόγο;
ParlaMint-GR_2015-02-24-S1-commons.u155	Κυρία Πρόεδρε, επί προσωπικού!
ParlaMint-GR_2015-02-24-S1-commons.u156	Έχετε τον λόγο, κύριε Αθανασίου.
ParlaMint-GR_2015-02-24-S1-commons.u157	Επί προσωπικού, κυρία Πρόεδρε!
ParlaMint-GR_2015-02-24-S1-commons.u158	Σας παρακαλώ, κυρία Πρόεδρε, δώστε τον λόγο.
ParlaMint-GR_2015-02-24-S1-commons.u159	Τι ορίζει ο Κανονισμός, κυρία Πρόεδρε; Τον ξεχάσατε τον Κανονισμό τώρα; Ορίζει ή όχι ότι διακόπτεται η σειρά των ομιλητών, αν υπάρχει προσωπικό ζήτημα;
ParlaMint-GR_2015-02-24-S1-commons.u160	Δώστε τον λόγο, σας παρακαλώ. Έτσι είναι το σωστό. Είναι σαφής ο Κανονισμός.
ParlaMint-GR_2015-02-24-S1-commons.u161	Κύριε Μητσοτάκη, δεν σας αρνήθηκε κανείς τον λόγο. Επιχειρείτε όμως να διακόπτετε τη συζήτηση φωνασκώντας…
ParlaMint-GR_2015-02-24-S1-commons.u162	Δεν επιχειρώ, ψεύδεστε. Σας καταγγέλλω ότι ψεύδεστε!
ParlaMint-GR_2015-02-24-S1-commons.u163	Μπορείτε να με καταγγείλετε, όταν σας δώσω τον λόγο.
ParlaMint-GR_2015-02-24-S1-commons.u164	Γιατί δεν θέλετε λοιπόν να ακούσετε;
ParlaMint-GR_2015-02-24-S1-commons.u165	Προς το παρόν, τον λόγο έχει ο κ. Αθανασίου. Κύριε Αθανασίου, θα μιλήσετε ή θα παραιτηθείτε;
ParlaMint-GR_2015-02-24-S1-commons.u166	Να προηγηθεί η κ. Μπακογιάννη…
ParlaMint-GR_2015-02-24-S1-commons.u167	Κυρία Πρόεδρε, δεν δικαιούστε να μη μου δώσετε τον λόγο. Δεν δικαιούστε να παίζετε…
ParlaMint-GR_2015-02-24-S1-commons.u168	Έχετε τον λόγο, κυρία Μπακογιάννη.
ParlaMint-GR_2015-02-24-S1-commons.u169	Θα προηγηθεί λοιπόν η κ. Μπακογιάννη και θα πάρω τον λόγο μετά.
ParlaMint-GR_2015-02-24-S1-commons.u170	Έχετε τον λόγο, κυρία Μπακογιάννη. Σας έδωσα τον λόγο. Σχεδόν σας παρακάλεσα να πάρετε τον λόγο. Έχετε, λοιπόν, τον λόγο.
ParlaMint-GR_2015-02-24-S1-commons.u171	Κυρία Πρόεδρε, είναι η δεύτερη φορά σήμερα το βράδυ που προσπαθείτε να κάνετε, με πολύ φτηνό τέχνασμα, «παιχνίδια», επειδή ο Κοινοβουλευτικός Εκπρόσωπος της Νέας Δημοκρατίας είναι αδελφός μου. Θα σας παρακαλέσω να μην το ξανακάνετε. Είναι φτηνό. Όταν κάποιος κρύβεται πίσω από τη θέση του Προέδρου και μάλιστα ενός Προέδρου που εγώ ψήφισα, δεν θέλω να βλέπω να καταντάει το Προεδρείο της Βουλής σε αυτό το επίπεδο. Κλείνω το θέμα αυτό. Κυρίες και κύριοι συνάδελφοι, προσπάθησα πριν να πάρω τον λόγο. Τα είπε πολύ πιο σωστά ο νομομαθής και συνταγματολόγος κ. Βενιζέλος. Στη δημοκρατία η διαδικασία δεν είναι τύπος, είναι ουσία. Είναι, λοιπόν, εξαιρετικά σημαντική απόφαση. Αντιλαμβάνομαι ότι νέοι συνάδελφοι, οι οποίοι μπήκαν για πρώτη φορά στη Βουλή, μπορεί ελαφρά τη καρδία και μέσα στη λογική του τηλεοπτικού διαλόγου να το περάσουν - επιτρέψτε μου τη φράση - «στο ντούκου». Δεν είναι όμως έτσι. Το πώς θα λειτουργεί το Κοινοβούλιο και αν πραγματικά μπορεί το Κοινοβούλιο αυτό να παίρνει αποφάσεις χωρίς να εξαρτάται από αποφάσεις ενός εισαγγελέα ή μιας δικαστικής αρχής, είναι βασική αρχή. Εγώ, λοιπόν, δεν θέλω να πω στον φίλο μου τον κ. Λαφαζάνη και δεν θα το πω, κύριε Λαφαζάνη, τι θα λέγατε εσείς όταν ήσασταν Κοινοβουλευτικός Εκπρόσωπος, εάν ερχόταν ο Πρόεδρος της τότε Βουλής των Ελλήνων Βαγγέλης Μεϊμαράκης και έκανε την ίδια εισήγηση. Κι επειδή ξέρω τι θα λέγατε, αλλά επειδή θεωρώ ότι είναι ντροπή για το Κοινοβούλιο να λεχθεί εδώ μέσα, δεν θα το πω. Η πραγματικότητα όμως είναι, κυρίες και κύριοι συνάδελφοι, ότι το θέμα είναι εξαιρετικά σοβαρό. Χαίρομαι που - αν κατάλαβα καλά ανάμεσα στα συμφραζόμενα του κ. Φίλη - ουσιαστικά αυτό θεωρείται ως μηδέποτε λεχθέν. Και καλό θα είναι να είναι μηδέποτε λεχθέν, κυρίες και κύριοι συνάδελφοι. Διότι ασχέτως από τις διαφορές μας, είμαστε κόμματα, έχουμε διαφορετικές απόψεις, μπορούμε να «σκοτωθούμε», να τα πούμε όλα για τα μνημόνια, για τα μη μνημόνια, για τους θεσμούς, για τις τρόικες. Εδώ είμαστε να τα πούμε. Το πώς θα λειτουργεί όμως αυτό το Κοινοβούλιο είναι πολύ σοβαρή υπόθεση για να την πάρουμε έτσι ελαφρά τη καρδία. Άρα, χαίρομαι που, απ' ό,τι καταλαβαίνω, όλες οι πτέρυγες της Βουλής συμφωνούν να αντιμετωπίσουν το θέμα με τη σοβαρότητα που του πρέπει. Χαίρομαι που, απ' ό,τι αντιλαμβάνομαι, η νεοφώτιστη Πρόεδρός μας αντελήφθη τη σοβαρότητα του θέματος. Δέχομαι καλοπίστως ότι το έκανε μέσα στον ενθουσιασμό των νέων της καθηκόντων. Από εκεί και πέρα, όμως, ας προχωρήσουμε τώρα στη διαδικασία, διότι μόνο όταν προχωρήσουμε στη διαδικασία θα είναι οριστική απάντηση στο θέμα αυτό το οποίο ετέθη. Μπορεί να είναι ένα τίποτα μια άρση ασυλίας, αλλά - επαναλαμβάνω - στη Βουλή των Ελλήνων και στη δημοκρατία η διαδικασία έχει ουσία. Και η καλύτερη απάντηση του Σώματος είναι να ψηφίσουμε τώρα την άρση ή τη μη άρση της ασυλίας του κ. Γεωργιάδη και να κλείσουμε αυτό το θέμα, διότι ήταν μια θλιβερή και δύσκολη στιγμή για τη Βουλή των Ελλήνων.
ParlaMint-GR_2015-02-24-S1-commons.u172	Επί προσωπικού, κυρία Πρόεδρε.
ParlaMint-GR_2015-02-24-S1-commons.u173	Κατ' αρχάς, κυρία Μπακογιάννη, να σας διευκρινίσω, γιατί ίσως δεν το ακούσατε κι εσείς, ότι η Πρόεδρος δεν εξέφρασε την προσωπική της άποψη και επιθυμία, αλλά την ομόφωνη μέχρι πρότινος τοποθέτηση όλων των κομμάτων που συμμετέχουν στο Προεδρείο. Τώρα, επειδή υπάρχει κάθε φορά μετατόπιση σε σχέση με το ποια εκπροσώπηση είναι επαρκώς αντιπροσωπευτική ώστε να θεωρείται δημοκρατική, εδώ που είναι η Ολομέλεια της Βουλής έγινε η συζήτηση, όπως δημοκρατικά επιβάλλεται και όπως δυστυχώς, σε πάρα πολλές άλλες περιπτώσεις που επιβαλλόταν ούτε έγινε ούτε διεκδικήθηκε. Έχει ζητήσει τον λόγο και ολοκληρώνουμε με τον κ. Αθανασίου.
ParlaMint-GR_2015-02-24-S1-commons.u174	Το προσωπικό, κυρία Πρόεδρε;
ParlaMint-GR_2015-02-24-S1-commons.u175	Κύριε Μητσοτάκη, εξαντλήσατε τις τοποθετήσεις σας.
ParlaMint-GR_2015-02-24-S1-commons.u176	Όχι, δεν τις εξάντλησα καθόλου, κυρία Πρόεδρε. Δεν θα κρίνετε εσείς…
ParlaMint-GR_2015-02-24-S1-commons.u177	Νομίζω ότι αδικείτε…
ParlaMint-GR_2015-02-24-S1-commons.u178	Δεν θα κρίνετε εσείς πότε εξαντλείται ένα προσωπικό, πόσω μάλλον όταν ψεύδεστε.
ParlaMint-GR_2015-02-24-S1-commons.u179	Κύριε Μητσοτάκη, αδικείτε και τη διαδικασία, αλλά και τον εκ δεξιών σας καθήμενο συνάδελφό σας και δεύτερο Κοινοβουλευτικό Εκπρόσωπο, διότι έχετε μετατρέψει τη διαδικασία σε δικό σας προσωπικό, ενώ είναι περισσότερο δικό του προσωπικό.
ParlaMint-GR_2015-02-24-S1-commons.u180	Κυρία Πρόεδρε, λυπάμαι, αλλά όταν ψεύδεστε…
ParlaMint-GR_2015-02-24-S1-commons.u181	Θέλετε να προηγηθεί ο συνάδελφός σας κ. Αθανασίου ή θέλετε να μιλήσετε εσείς;
ParlaMint-GR_2015-02-24-S1-commons.u182	Όχι, δεν θέλω να προηγηθεί. Θα προηγηθώ εγώ, για να εξηγήσω πού έγινε το προσωπικό.
ParlaMint-GR_2015-02-24-S1-commons.u183	Το Προεδρείο κρίνει ότι δεν υπάρχει προσωπικό. Παρ' όλα αυτά…
ParlaMint-GR_2015-02-24-S1-commons.u184	Εγώ σας κατηγορώ ότι ψεύδεστε, κυρία Πρόεδρε, και εσείς λέτε ότι δεν υπάρχει προσωπικό;
ParlaMint-GR_2015-02-24-S1-commons.u185	…θα σας δώσω τον λόγο για ένα λεπτό, για να εξηγήσετε το προσωπικό.
ParlaMint-GR_2015-02-24-S1-commons.u186	Ωραία. Θα το εξηγήσω αμέσως. Κυρία Πρόεδρε, εγγράψατε στην ημερήσια διάταξη το ζήτημα της εκλογής του Προέδρου της Δημοκρατίας την περασμένη Δευτέρα, χωρίς να έχετε διαβουλευτεί με κανέναν γι' αυτήν την απόφασή σας. Αναφέρατε στη συζήτηση ότι είχατε ενημερώσει τον Κοινοβουλευτικό Εκπρόσωπο της Νέας Δημοκρατίας - δηλαδή εμένα - γι' αυτήν την πρόθεσή σας.
ParlaMint-GR_2015-02-24-S1-commons.u187	Και τους Κοινοβουλευτικούς Εκπροσώπους όλων των κομμάτων, κύριε Μητσοτάκη.
ParlaMint-GR_2015-02-24-S1-commons.u188	Ποιον, κυρία Πρόεδρε;
ParlaMint-GR_2015-02-24-S1-commons.u189	Να σας φρεσκάρω, λοιπόν, τη μνήμη σας. Καταλαβαίνω ότι υπό την πίεση της συζήτησης ενδεχομένως να μη θυμάστε τα πραγματικά περιστατικά. Επιτρέψτε μου, λοιπόν, να σας τα θυμίσω, κυρία Πρόεδρε. Εγγράψατε, λοιπόν, τη Δευτέρα στην ημερήσια διάταξη…
ParlaMint-GR_2015-02-24-S1-commons.u190	Αυτό είναι το προσωπικό; Μία ένσταση επί της διαδικασίας εκλογής Προέδρου;
ParlaMint-GR_2015-02-24-S1-commons.u191	Όχι, η ένσταση έγκειται στο γεγονός…
ParlaMint-GR_2015-02-24-S1-commons.u192	Θέτετε ένσταση στη διαδικασία εκλογής Προέδρου;
ParlaMint-GR_2015-02-24-S1-commons.u193	Γιατί δεν θέλετε να τα ακούσετε, κυρία Πρόεδρε; Επιτρέψτε μου να σας τα θυμίσω, κυρία Πρόεδρε. Έγκειται στο γεγονός ότι ψεύδεστε.
ParlaMint-GR_2015-02-24-S1-commons.u194	Κύριε Μητσοτάκη, επειδή ήσασταν απών στη διαδικασία, θέλετε ετεροχρονισμένα να θέσετε ζήτημα εγκυρότητας της εκλογής Προέδρου;
ParlaMint-GR_2015-02-24-S1-commons.u195	Ή ψεύδεστε ή δεν θυμάστε καλά, κυρία Πρόεδρε.
ParlaMint-GR_2015-02-24-S1-commons.u196	Και το κάνετε ως Κοινοβουλευτικός Εκπρόσωπος; Στη διαδικασία εκλογής Προέδρου ήσασταν απών. Δεν θέσατε ζήτημα εγκυρότητας.
ParlaMint-GR_2015-02-24-S1-commons.u197	Μου δώσατε τον λόγο, κυρία Πρόεδρε. Ενημερώνω, λοιπόν, το Σώμα ότι την Τρίτη σας αναζήτησα για να εκφράσω τη διαμαρτυρία τη δική μου και του κόμματός μου ότι εγγράψατε στην ημερήσια διάταξη «Εκλογή Προέδρου της Δημοκρατίας», χωρίς να έχετε ανακοινώσει το όνομα. Αυτό, λοιπόν, έγινε εκ των υστέρων. Σας παρακαλώ, λοιπόν, να διορθώσετε τον ισχυρισμό σας ότι είχατε ενημερώσει τους Κοινοβουλευτικούς Εκπροσώπους. Σίγουρα δεν είχατε ενημερώσει εμένα. Δεν ξέρω αν είχαν ενημερωθεί οι Κοινοβουλευτικοί Εκπρόσωποι των άλλων κομμάτων. Πολύ αμφιβάλλω γι' αυτό βέβαια, διότι τους ρώτησα. Να αναγνωρίσετε ότι προβήκατε σε ένα ατόπημα, να εγγράψετε δηλαδή στην ημερήσια διάταξη ζήτημα εκλογής Προέδρου χωρίς να έχετε ανακοινώσει το όνομα και χωρίς προφανώς να δώσετε τη δυνατότητα στους Βουλευτές να μπορούν να διαβουλευτούν με τις Κοινοβουλευτικές τους Ομάδες για ένα κορυφαίο ζήτημα που αφορά το Κοινοβούλιο. Σας ζητώ, λοιπόν, να ανακαλέσετε αυτό το οποίο είπατε και θα ζητήσω και από τους υπόλοιπους Κοινοβουλευτικούς Εκπροσώπους να τοποθετηθούν σχετικά με το εάν υπήρχε οποιαδήποτε ενημέρωση από εσάς για την εγγραφή στην ημερήσια διάταξη αυτού του ζητήματος.
ParlaMint-GR_2015-02-24-S1-commons.u198	Κύριε Μητσοτάκη, επειδή θέτετε ζητήματα τάξεως και ειλικρίνειας, οφείλω και εγώ να ενημερώσω το Σώμα για τη συνομιλία μας. Με ενημερώσατε ότι με αναζητείτε, διότι δεν είχε ανακοινωθεί όνομα Προέδρου της Δημοκρατίας. Σας δήλωσα ότι δεν γνωρίζω ποιο όνομα θα ανακοινωθεί ούτε έχω ενημερωθεί και μου εκφράσατε την άποψή σας ότι εάν μεν ανακοινωθεί το όνομα του κ. Αβραμόπουλου, δεν έχετε πρόβλημα, αλλά εάν ανακοινωθεί άλλο όνομα, θα έχετε πρόβλημα.
ParlaMint-GR_2015-02-24-S1-commons.u199	Σας ανέφερα ένα παράδειγμα, κυρία Πρόεδρε.
ParlaMint-GR_2015-02-24-S1-commons.u200	Εάν θέλετε, λοιπόν, διαφανείς και ειλικρινείς διαδικασίες, μπορούμε πολύ ειλικρινά να διατυπώνουμε εδώ και να ενημερώνουμε και τον ελληνικό λαό γι' αυτά τα οποία διαμείβονται. Τέτοιου τύπου κακόπιστες κυβιστήσεις σ' αυτήν εδώ την Κοινοβουλευτική Περίοδο και Ολομέλεια δεν θα τις συνηθίσετε.
ParlaMint-GR_2015-02-24-S1-commons.u201	Μη μιλάτε για κυβιστήσεις. Ειδικά σήμερα μη μιλάτε για κυβιστήσεις, κυρία Πρόεδρε.
ParlaMint-GR_2015-02-24-S1-commons.u202	Τον λόγο έχει ο κ. Αθανασίου και θα κλείσουμε με τον Υπουργό Εσωτερικών κ. Βούτση. Ορίστε, κύριε Αθανασίου, έχετε τον λόγο.
ParlaMint-GR_2015-02-24-S1-commons.u203	Κυρίες και κύριοι συνάδελφοι, ανεξάρτητα από την άποψη που έχει ο καθένας από εμάς για τη διάταξη του εισαγγελέα - διότι περί διατάξεως πρόκειται, δεν είναι απόφαση - θα ήθελα να αναφερθώ μόνο στο νομικό ζήτημα. Αν μου έδιδε η Πρόεδρος τον λόγο πριν τη διακοπή, σε ένα λεπτό θα είχαμε τελειώσει. Αυτό που θα πω δεν έχει καμμία σχέση με τους συγκεκριμένους κρατούμενους. Κυρία Πρόεδρε, το όργανο και οι προϋποθέσεις βάσει των οποίων χορηγείται η άδεια προσδιορίζονται επακριβώς και περιοριστικά από το Σωφρονιστικό Κώδικα, δηλαδή από νόμο που έχει ψηφίσει το ελληνικό Κοινοβούλιο και ισχύει. Υπάρχει δε και δευτεροβάθμιο όργανο όπου μπορεί ανά πάσα στιγμή να προσφύγει ο ενδιαφερόμενος με ορισμένες προϋποθέσεις και δεν είναι πια ο εισαγγελέας που επιβλέπει τη φυλακή, αλλά το Συμβούλιο των Φυλακών όπου θα μπορούσε να γίνει αυτό. Όσον αφορά το «επαρκώς», το «επαρκώς» δίνει μια κατεύθυνση για να έχει μία υπευθυνότητα αυτός ο οποίος εκδίδει απόφαση ή διάταξη. Μην ξεχνάτε ότι το Σύνταγμά μας, στις αποφάσεις μάλιστα και τις ποινικές και τις πολιτικές, έχει ρητή διάταξη που λέει ότι οι αποφάσεις των δικαστηρίων πρέπει να είναι πλήρως και επαρκώς αιτιολογημένες. Συνεπώς δεν είναι το ζήτημα ποιος θα κρίνει αν μια διάταξη είναι επαρκώς ή πλήρως αιτιολογημένη. Την κρίνουν μόνο δικαστικά όργανα. Δεν μπορεί να την κρίνει ο νομοθέτης. Ο νομοθέτης, εμείς δηλαδή, το μόνο που μπορούμε να κάνουμε είναι να αλλάξουμε τον Σωφρονιστικό Κώδικα και να πούμε με ποιες προϋποθέσεις και ποιο όργανο θα αποφασίζει να δίδεται η άδεια σε κρατούμενο Βουλευτή για να εισέλθει να ψηφίσει. Συνεπώς θα ήταν ατόπημα μεγάλο, αν ένα θεσμικό μεν όργανο αλλά διοικητικό της Βουλής, όπως είναι η Διάσκεψη των Προέδρων, αποφασίσει για να κρίνει απόφαση δικαστικού οργάνου. Κατά τα άλλα, τα είπε ο κ. Βενιζέλος. Παραβιάζεται η διάκριση των εξουσιών και το κράτος δικαίου. Συνεπώς νομίζω ότι η Διάσκεψη των Προέδρων μπορεί να συζητήσει και να ξαναδούμε τις συνδυασμένες διατάξεις - αν θυμάμαι καλά, είναι τα άρθρα 54 και 57 του Σωφρονιστικού Κώδικα - που, ερμηνευόμενες εν συνόλω, δίδουν αυτό το συμπέρασμα το οποίο σας είπα. Δεν μπορεί, λοιπόν, η Διάσκεψη των Προέδρων να καταργήσει τη διάταξη, αλλά μόνο η Βουλή με νόμο. Ευχαριστώ.
ParlaMint-GR_2015-02-24-S1-commons.u204	Άρση ασυλίας έχετε κάνει στο Νίκο Μιχαλολιάκο, Αρχηγό κόμματος;
ParlaMint-GR_2015-02-24-S1-commons.u205	Σας παρακαλώ, κυρία συνάδελφε. Τον λόγο έχει ο Υπουργός Εσωτερικών, ο κ. Βούτσης.
ParlaMint-GR_2015-02-24-S1-commons.u206	Κυρία Πρόεδρε, κυρίες και κύριοι συνάδελφοι, το ζήτημα το οποίο ετέθη σήμερα και μας απασχόλησε και συζητήθηκε είναι μείζον, διότι έχει διαστάσεις τις οποίες ενδεχομένως δεν μπορούμε σήμερα να εξαντλήσουμε στη συζήτηση και γι' αυτό η Κυβέρνηση βεβαίως δεν θα μπορούσε να μην πάρει θέση δι' εμού σε αυτό το θέμα. Είναι μείζον, διότι σε λίγο καιρό θα γίνει η δίκη των κρατουμένων της ηγεσίας της Χρυσής Αυγής και αυτή η δίκη θα πρέπει να γίνει - είμαστε όλοι σύμφωνοι σε αυτό - με τις αρχές του κράτους δικαίου και χωρίς πολιτική φόρτιση που θα δώσει άλλο στίγμα σε μια πρωτόγνωρη πραγματικά διαδικασία, διότι όλοι έχουμε δεχθεί από την προηγούμενη Βουλή ότι αυτή η περίπτωση είναι μια sui generis, θα μπορούσε να πει κάποιος, περίπτωση ενός κόμματος που ταυτόχρονα είναι εν τη Βουλή και μέσα σε τρεις διαδοχικές λαϊκές ψηφοφορίες έχει τύχει λαϊκής ψήφου και νομιμοποίησης και ταυτόχρονα καταγγέλλεται - και έχει διαμορφωθεί ο φάκελος - ως μια οιονεί εγκληματική οργάνωση. Είναι εντελώς ιδιαίτερο ζήτημα, που για πρώτη φορά εμφανίστηκε στη Βουλή. Στην προηγούμενη φάση, τουλάχιστον επί ενάμιση χρόνο, κληθήκαμε σε μια σειρά δύσκολων θεμάτων στα οποία δεν υπήρχε νομολογία, που είχαν σχέση με τη χρηματοδότηση, με την παρουσία ή όχι των Βουλευτών εδώ, των προνομίων κ.ά. - πολύ δύσκολα ζητήματα - να λάβουμε αποφάσεις που ενδεχομένως κάποιες από αυτές να ήταν λιγότερο ή περισσότερο δόκιμες ή σωστές, αλλά αυτές ήταν και διαμόρφωσαν μια ισορροπία ή εν πάση περιπτώσει, μία αντιπαράθεση η οποία είναι στο δημόσιο χώρο και η οποία έχει τα δικά της στοιχεία και χαρακτηριστικά. Παραδείγματος χάριν, συμμετείχαν το σύνολο των Βουλευτών της Χρυσής Αυγής στην εκλογή του νέου Προέδρου της Δημοκρατίας για τα επόμενα πέντε χρόνια. Την ίδια ώρα - και χωρίς, βεβαίως, να έχει τελεσιδικήσει οτιδήποτε - είναι προφυλακισμένοι, με υπαρκτό και παρόν το τεκμήριο της αθωότητας, όπως είναι για όλους, αλλά και των επιβαρυντικών στοιχείων που υπάρχουν με το βούλευμα. Αυτά, λοιπόν, δεν είναι ζητήματα τα οποία μπορούν να λυθούν ούτε με κραυγές ούτε με εμμονές, αλλά με την τήρηση ακριβώς του Συντάγματος, του δικαίου. Και έρχομαι, λοιπόν, να πω ότι η προηγούμενη Βουλή υπέφερε από τη χρήση - την κατάχρηση - που της επεφύλαξε η Κυβέρνηση, ανεξάρτητα από αυτό το ζήτημα. Και ο ίδιος ο Πρόεδρος είχε υποφέρει - το λέω ευθέως - από τον τρόπο που η προηγούμενη Κυβέρνηση χρησιμοποίησε ή ήθελε να χρησιμοποιήσει τη Βουλή σε κρίσιμες στιγμές, στη λειτουργία της, στις διαδικασίες της, στον ανοικτό της διάλογο, όπως πράξεις νομοθετικού περιεχομένου και άλλα πράγματα, τα οποία κρίθηκαν και από το λαό, διότι ήταν στοιχείο της δημόσιας αντιπαράθεσης.
ParlaMint-GR_2015-02-24-S1-commons.u207	Ο λαός έκρινε τη λειτουργία της Βουλής ή το ψέμα σας;
ParlaMint-GR_2015-02-24-S1-commons.u208	Κυρία Βούλτεψη, παρακαλώ πολύ, αφήστε με να συνεχίσω. Δοκιμαζόμαστε και κρινόμαστε, λοιπόν, όλοι - και η νέα Πλειοψηφία και όλοι μας - στις νέες συνθήκες στη Βουλή, για να λειτουργήσει καλύτερα, να αναβαθμιστεί, να αναστυλωθεί η δημοκρατία, η ίδια η Βουλή. Είμαι σίγουρος ότι η ανάδειξη της νυν Προέδρου και η συμβολή της θα είναι καθοριστική ακριβώς σε μία τέτοια διαδικασία για την ίδια τη Βουλή. Με αυτήν την έννοια, η ευαισθησία που το Προεδρείο επέδειξε να αναδείξει αυτό το ζήτημα, να το φέρει μέσα στη Βουλή σημειώνεται από την πλευρά μας σαν ένα στοιχείο μίας τέτοιας προσπάθειας αποκατάστασης μέσα στην Αίθουσα αυτής της ποιότητας που χρειάζεται το Κοινοβούλιο. Βεβαίως, η Κυβέρνηση δεν διανοείται - ούτε της ζητήθηκε, προφανώς, από κανέναν - να παρέμβει ή να υπαγορεύσει άποψη στον αρμόδιο εισαγγελέα, ο οποίος έχει την ευθύνη για αυτό το ζήτημα και αυτός ή αντικαταστάτης του - ή δεν ξέρω ακριβώς ποιος κύριος ή κυρία - έχει νομολογήσει έτσι ή αλλιώς σε διάφορες συνθήκες. Δεν διανοούμαστε - επαναλαμβάνω - να παρέμβουμε, ούτε να υπαγορεύσουμε. Αυτή η ίδια η συζήτηση εδώ, η οποία καταγράφεται και στα Πρακτικά και στο δημόσιο χώρο, δίνει την αφορμή προφανώς και στη νομοθετική εξουσία και στην εκτελεστική εξουσία, αλλά και στη δικαστική εξουσία να σκεφτεί, να συμπεριφερθεί, με βάση το κοινό νου, την κοινή λογική. Άρα, επιτρέψτε μου - με συγχωρείτε που μακρηγόρησα - να σας πω, εφόσον συνεχιστεί σήμερα η διαδικασία και περαιωθεί, ότι είναι πράγματι σωστό, καθώς είχε αναδειχθεί το ζήτημα στη Διάσκεψη των Προέδρων και στη Βουλή, κάποια στιγμή, εν όψει - επαναλαμβάνω - και των εξελίξεων οι οποίες θα υπάρχουν στο δικαστικό τομέα και όχι μόνο, αυτό ή και άλλα ζητήματα ευθαρσώς ανοικτά να συζητηθούν και από κοινού να νομολογήσουμε. Ευχαριστώ πολύ.
ParlaMint-GR_2015-02-24-S1-commons.u209	Ολοκληρώθηκε ο κύκλος των ομιλητών. Με δεδομένο ότι η ώρα είναι ήδη 21: 20΄, το ζήτημα της αναβολής ετέθη περί της 19: 20΄ και ήδη έχει παρέλθει πια αρκετά ο χρόνος, θα σας εκθέσω την πρότασή μου ως Προέδρου, προκειμένου να ψηφίσει η Βουλή πώς θα προχωρήσουμε. Προτείνω η Βουλή να καταγράψει ότι και οι τρεις θεσμικές λειτουργίες του πολιτεύματος πρέπει να είναι ανεξάρτητες και να συνεχίσουν να είναι ανεξάρτητες. Με τον ίδιο τρόπο κατά τον οποίο η Βουλή δεν μπορεί να υπαγορεύσει στη δικαιοσύνη το έργο της και θα προσέθετα ούτε βέβαια να την παρεμποδίζει στο έργο της, κάτι το οποίο δεν άκουσα…
ParlaMint-GR_2015-02-24-S1-commons.u210	Κυρία Πρόεδρε, το Σύνταγμα το λέει αυτό.
ParlaMint-GR_2015-02-24-S1-commons.u211	...με τον ίδιο τρόπο δεν μπορεί και η κοινοβουλευτική Πλειοψηφία της Βουλής να αλλάζει με παρέμβαση της δικαιοσύνης. Διότι όταν έχουμε ψηφοφορίες επί των παρόντων, η απόφαση για το ποιοι θα είναι παρόντες, αποτελεί ουσιώδη απόφαση που επηρεάζει την πλειοψηφία. Ήδη, δηλαδή, με έξι απόντες Βουλευτές η πλειοψηφία γίνεται μικρότερη.
ParlaMint-GR_2015-02-24-S1-commons.u212	Κυρία Πρόεδρε, θα ήθελα τον λόγο επί του Κανονισμού.
ParlaMint-GR_2015-02-24-S1-commons.u213	Προτείνω, λοιπόν, το Σώμα να καταγράψει αυτή την ανάγκη διαφύλαξης της διάκρισης των εξουσιών και προστασίας της κοινοβουλευτικής λειτουργίας του πολιτεύματος και να προχωρήσουμε στη διαδικασία απόψε, προκειμένου να ολοκληρωθεί εντός της προβλεπόμενης διάρκειας. Εκείνοι οι οποίοι συμφωνούν με την πρόταση, καλούνται να εγερθούν.
ParlaMint-GR_2015-02-24-S1-commons.u214	Κυρία Πρόεδρε, ζητώ τον λόγο κατά το άρθρο 67.
ParlaMint-GR_2015-02-24-S1-commons.u215	Δεν συμφωνούμε. Να καταγραφεί.
ParlaMint-GR_2015-02-24-S1-commons.u216	Εκείνοι οι οποίοι συμφωνούν με την πρόταση, καλούνται να εγερθούν.
ParlaMint-GR_2015-02-24-S1-commons.u217	Κατά το άρθρο 67…
ParlaMint-GR_2015-02-24-S1-commons.u218	Κατά το άρθρο 67, κύριε Βενιζέλο, κάνετε έγγραφη πρόταση δύο Βουλευτές.
ParlaMint-GR_2015-02-24-S1-commons.u219	Να διαβάσετε τον Κανονισμό. Οι Πρόεδροι των κομμάτων…
ParlaMint-GR_2015-02-24-S1-commons.u220	Στη διαδικασία της ψηφοφορίας δεν παρεμβαίνει κανείς για να τη διακόψει.
ParlaMint-GR_2015-02-24-S1-commons.u221	Δεν υπάρχει καμμία διαδικασία ψηφοφορίας. Η αντίρρησή μου αφορά την ψηφοφορία καθεαυτή.
ParlaMint-GR_2015-02-24-S1-commons.u222	Έχει ξεκινήσει η δι' εγέρσεως ψηφοφορία.
ParlaMint-GR_2015-02-24-S1-commons.u223	Παραβιάζετε τον Κανονισμό.
ParlaMint-GR_2015-02-24-S1-commons.u224	Εγείρεσθε για να πείτε ότι συμφωνείτε με την πρόταση;
ParlaMint-GR_2015-02-24-S1-commons.u225	Μην κάνετε φθηνό χιούμορ. Ζητώ τον λόγο κατά το άρθρο 67, διότι παραβιάζετε τον Κανονισμό με το χειρισμό που κάνετε.
ParlaMint-GR_2015-02-24-S1-commons.u226	Κύριε Βενιζέλο, παραβιάζετε τη διαδικασία ψηφοφορίας, η οποία έχει ξεκινήσει.
ParlaMint-GR_2015-02-24-S1-commons.u227	Ζητώ τον λόγο επί της διαδικασίας.
ParlaMint-GR_2015-02-24-S1-commons.u228	Έχετε τον λόγο. Αφού στερηθήκατε τον λόγο τόσο καιρό, παρακαλώ.
ParlaMint-GR_2015-02-24-S1-commons.u229	Μην είσθε ειρωνική! Μην είσθε απρεπής! Μην είσθε αλαζονική! Να συνειδητοποιήσετε ότι ασκείτε τα καθήκοντα του Προέδρου της Βουλής και να αποκτήσετε την αυτοσυγκράτηση που απαιτεί ο ρόλος αυτός. Η ψηφοφορία, όπως τη θέτετε, παραβιάζει κραυγαλέα το Σύνταγμα και τον Κανονισμό της Βουλής, διότι θέτετε υπό ψηφοφορία την παραβίαση της διάκρισης των εξουσιών. Λέτε ότι ο εισαγγελέας, ανάλογα με το πώς κρίνει με διάταξή του, εάν θα δώσει άδεια εξόδου σε έναν προσωρινά κρατούμενο, καθίσταται ρυθμιστής του πολιτεύματος. Λέτε, επίσης, ότι εάν ο εισαγγελέας δεν δώσει άδεια, δεν έχουμε νόμιμη συγκρότηση της Βουλής. Δηλαδή από όλη τη συζήτηση που έγινε, από την παρέμβαση του κυρίου Υπουργού, από την παρέμβαση του Κοινοβουλευτικού Εκπροσώπου του κόμματος της Πλειοψηφίας - που σας αποδοκίμασαν - εσείς, βγάζετε το συμπέρασμα ότι πρέπει να θέσετε σε ψηφοφορία την αρχική, αντισυνταγματική άποψή σας. Πού προβλέπει ο Κανονισμός τη διεξαγωγή παρόμοιας ψηφοφορίας;
ParlaMint-GR_2015-02-24-S1-commons.u230	Στο άρθρο 71, κύριε Βενιζέλο. Ανοίξτε το.
ParlaMint-GR_2015-02-24-S1-commons.u231	Σε ποιο άρθρο;
ParlaMint-GR_2015-02-24-S1-commons.u232	Στο άρθρο 71.
ParlaMint-GR_2015-02-24-S1-commons.u233	Για διαβάστε το άρθρο 71. Τι λέει το άρθρο 71;
ParlaMint-GR_2015-02-24-S1-commons.u234	Αφού τοποθετήθηκαν όλοι οι εκπρόσωποι των κομμάτων.
ParlaMint-GR_2015-02-24-S1-commons.u235	Δεν θα μου κάνετε εμένα επίκληση ανύπαρκτων διατάξεων. Κάνετε μαθήματα Κανονισμού της Βουλής και διαβάζετε τις διατάξεις «σινδονηδώς», συμβολαιογραφικώς. Για διαβάστε ποια διάταξη επικαλείσθε. Καμμία. Γιατί παραβιάζετε και τον Κανονισμό και το Σύνταγμα και την κοινοβουλευτική τάξη. Σας αποδοκίμασε το κόμμα σας. Σας αποδοκίμασαν όλα τα κόμματα, πλην της Χρυσής Αυγής. Και επιμένετε αταλάντευτη και επίμονη. Συντελείτε κοινοβουλευτικό πραξικόπημα.
ParlaMint-GR_2015-02-24-S1-commons.u236	Ε, όχι, κύριε Βενζιέλο! Χαμηλώστε τους τόνους.
ParlaMint-GR_2015-02-24-S1-commons.u237	Ναι, ναι, κύριοι, μη γελάτε! Μη γελάτε! Διότι ολίγον, κατ' ολίγον διολισθαίνει η δημοκρατία και ο κοινοβουλευτισμός. Επίσης, κυρία Πρόεδρε, με την τόσο μεγάλη ευαισθησία στην τήρηση του Συντάγματος, παρισταμένου και του κυρίου Υπουργού Παραγωγικής Ανασυγκρότησης, πότε θα φέρει η Κυβέρνηση στη Βουλή την παράταση του μνημονίου για να την ψηφίσει η Βουλή;
ParlaMint-GR_2015-02-24-S1-commons.u238	Κύριε Βενιζέλο, έχετε χάσει το μέτρο και τον έλεγχο! Δεν το καταλαβαίνετε αυτό;
ParlaMint-GR_2015-02-24-S1-commons.u239	Η γερμανική Βουλή ψηφίζει την Παρασκευή.
ParlaMint-GR_2015-02-24-S1-commons.u240	Αυτή η Βουλή παράταση του μνημονίου δεν θα ψηφίσει, κύριε Βενιζέλο.
ParlaMint-GR_2015-02-24-S1-commons.u241	Η ελληνική Βουλή πότε θα συζητήσει και πότε θα ψηφίσει την παράταση του μνημονίου;
ParlaMint-GR_2015-02-24-S1-commons.u242	Αυτή η Βουλή δεν θα ψηφίσει παράταση του μνημονίου.
ParlaMint-GR_2015-02-24-S1-commons.u243	Α, ναι; Δεν θα ψηφίσει…
ParlaMint-GR_2015-02-24-S1-commons.u244	Μην αγωνιάτε!
ParlaMint-GR_2015-02-24-S1-commons.u245	…και δεν θα έχουμε παράταση της δανειακής σύμβασης…
ParlaMint-GR_2015-02-24-S1-commons.u246	Αυτή η Βουλή δεν θα ψηφίσει παράταση του μνημονίου.
ParlaMint-GR_2015-02-24-S1-commons.u247	…και πώς θα αποφασίσει η Ευρωπαϊκή Κεντρική Τράπεζα να αποκαταστήσει την ομαλή σχέση με τις ελληνικές τράπεζες;
ParlaMint-GR_2015-02-24-S1-commons.u248	Ολοκληρώσατε;
ParlaMint-GR_2015-02-24-S1-commons.u249	Δεν θα γλυτώσετε την αλήθεια, τη συζήτηση, την ψηφοφορία. Να ποιο είναι το πραγματικό θέμα: Το πραγματικό θέμα είναι η παραβίαση του Συντάγματος στην παράταση του μνημονίου και της δανειακής σύμβασης. Φοβάστε τους Βουλευτές σας και φοβάστε την αλήθεια.
ParlaMint-GR_2015-02-24-S1-commons.u250	Έχουν ζητήσει τον λόγο, ο Κοινοβουλευτικός Εκπρόσωπος του Κομμουνιστικού Κόμματος, ο Κοινοβουλευτικός Εκπρόσωπος του ΣΥΡΙΖΑ και ο Κοινοβουλευτικός Εκπρόσωπος της Χρυσής Αυγής. Σας ενημερώνω εάν υπάρχει άλλος Κοινοβουλευτικός Εκπρόσωπος που ζητεί τον λόγο, ας φροντίσει να το κάνει τώρα, διότι θα ολοκληρωθεί η διαδικασία.
ParlaMint-GR_2015-02-24-S1-commons.u251	Εγώ, κυρία Πρόεδρε.
ParlaMint-GR_2015-02-24-S1-commons.u252	Κύριε Παφίλη, έχετε τον λόγο.
ParlaMint-GR_2015-02-24-S1-commons.u253	Θα απευθυνθώ στη λογική, μήπως και βρούμε άκρη, γιατί άρχισε πάλι το παιχνίδι: «Πραξικόπημα» ο ένας, «Όχι, εσείς κάνατε περισσότερα» κ.λπ. Έχουν καταγραφεί οι απόψεις όλων των κομμάτων γι' αυτό το θέμα, το γενικό. Όπως είπε και ο κύριος Υπουργός, θα πρέπει να γίνει οργανωμένη συζήτηση γι' αυτά τα θέματα στη Βουλή, που να είναι προετοιμασμένη. Εμείς συμφωνούμε και εμείς το θέσαμε. Αυτή τη στιγμή δεν υπάρχει κανένα νόημα να βάλουμε τι αποφασίζει η Βουλή ή τι λέει η Βουλή για τη δικαιοσύνη και όλα τα υπόλοιπα που είπατε. Προχωράμε κατ' ευθείαν στη συζήτηση και τελειώνει…
ParlaMint-GR_2015-02-24-S1-commons.u254	Αυτό είναι.
ParlaMint-GR_2015-02-24-S1-commons.u255	Μπράβο! Επί της διαδικασίας.
ParlaMint-GR_2015-02-24-S1-commons.u256	…αφού δεσμευόμαστε ότι σε άλλο χρόνο και πιο οργανωμένα θα γίνει μια γενική συζήτηση για να τοποθετηθεί ο καθένας. Είναι η κοινή λογική. Κάνω έκκληση τουλάχιστον να προχωρήσουμε. Είναι 21.30'.
ParlaMint-GR_2015-02-24-S1-commons.u257	Ευχαριστούμε τον κ. Παφίλη. Τον λόγο έχει ο Κοινοβουλευτικός Εκπρόσωπος του ΣΥΡΙΖΑ, ο κ. Νίκος Φίλης.
ParlaMint-GR_2015-02-24-S1-commons.u258	Θα συμφωνήσω με τον κ. Παφίλη. Πράγματι, η κοινή λογική λέει να προχωρήσουμε στην ψηφοφορία. Οι επισημάνσεις που έγιναν από όλες τις πτέρυγες, ακόμα και από ορισμένες πλευρές της Νέας Δημοκρατίας, είναι σαφείς. Χρειάζεται να συζητήσουμε ξανά μερικά θέματα που αφορούν ζητήματα που απασχόλησαν σήμερα τη Βουλή. Είναι σίγουρο ότι η ευαισθησία που επιδείξατε, κυρία Πρόεδρε, στο να θέσετε το θέμα αυτό σήμερα, κατατίθεται και νομίζω ότι θα μας βοηθήσει να κάνουμε τη συζήτηση αυτή με μεγαλύτερη αυτοσυγκράτηση και με λιγότερο πάθος. Ευχαριστώ.
ParlaMint-GR_2015-02-24-S1-commons.u259	Ευχαριστούμε τον κ. Φίλη. Ο Κοινοβουλευτικός Εκπρόσωπος της Χρυσής Αυγής έχει ζητήσει τον λόγο. Εν συνεχεία έχει ζητήσει τον λόγο ο κ. Θεοχάρης, ο κ. Νικολόπουλος και ο κ. Μητσοτάκης. Ορίστε, κύριε Παναγιώταρε.
ParlaMint-GR_2015-02-24-S1-commons.u260	Ευχαριστώ, κυρία Πρόεδρε. Πολλές ευαισθησίες βλέπουμε για το Σύνταγμα. Όταν, όμως, συλλαμβάνονταν ο Αρχηγός της Χρυσής Αυγής και πέντε Βουλευτές, χωρίς καμμία άρση ασυλίας, δεν είχε μιλήσει κανένας. Και η δικαιολογία ότι το κακούργημα ήταν διαρκές, αυτόφωρο κακούργημα, δεν ισχύει, γιατί τότε θα έπρεπε να είχε συλληφθεί όλη η Κοινοβουλευτική Ομάδα, κάτι το οποίο δεν πράξατε. Γιατί αφού καταλάβατε το αίσχος το οποίο είχε γίνει, μετά προχωρήσατε σε άρσεις ασυλίας των υπολοίπων Βουλευτών για τα ίδια ακριβώς αδικήματα, για να δείτε το θέατρο του παραλόγου, αυτού του οποίου παίχτηκε εντός του Ελληνικού Κοινοβουλίου και δεν ξέρουμε για πόσο καιρό ακόμα θα συνεχίζεται. Επαναλαμβάνω, γνωρίζετε όλοι σας, έστω κι αν μας μισείτε, ότι έχουμε δίκιο και ότι όλη αυτή η δικαστική υπόθεση εις βάρος της Χρυσής Αυγής είναι αποκλειστικά και μόνο πολιτική και τίποτα άλλο. Γι' αυτό και ο ελληνικός λαός για τέταρτη συνεχή εκλογική αναμέτρηση μάς βάζει στο Ελληνικό Κοινοβούλιο και μας έχει βάλει στην τρίτη θέση, ενώ άλλους, τους διώκτες μας, συνεχώς τους καταβαραθρώνει. Ευχαριστώ.
ParlaMint-GR_2015-02-24-S1-commons.u261	Τον λόγο έχει ο κ. Θεοχάρης, Κοινοβουλευτικός Εκπρόσωπος του κόμματος Το Ποτάμι.
ParlaMint-GR_2015-02-24-S1-commons.u262	Κυρία Πρόεδρε, ευχαριστώ. Χάριν της οικονομίας του χρόνου, θα συμφωνήσουμε κι εμείς με την πρόταση του κ. Παφίλη. Νομίζω ότι έχουμε συζητήσει. Συμφωνούμε όλοι. Συζητήσαμε αρκετά γι' αυτό το θέμα. Ας προχωρήσουμε στο κύριο θέμα της συζήτησης που ταλαιπωρεί τον κ. Γεωργιάδη, να τελειώνουμε επιτέλους.
ParlaMint-GR_2015-02-24-S1-commons.u263	Τον λόγο έχει ο Κοινοβουλευτικός Εκπρόσωπος της Νέας Δημοκρατίας, ο κ. Μητσοτάκης.
ParlaMint-GR_2015-02-24-S1-commons.u264	Συμφωνώ με τον κ. Θεοχάρη.
ParlaMint-GR_2015-02-24-S1-commons.u265	Δεν θέλετε τον λόγο. Τον λόγο έχει ο Κοινοβουλευτικός Εκπρόσωπος των Ανεξαρτήτων Ελλήνων, ο κ. Νικολόπουλος.
ParlaMint-GR_2015-02-24-S1-commons.u266	Κυρία Πρόεδρε, από την πρώτη τοποθέτηση κατεφάνη, ότι όλοι θέλουμε να προχωρήσουμε στην ψηφοφορία. Όμως, την απόφαση του Προεδρείου - αν δεν κάνω λάθος - και όχι της Προέδρου, την είχατε πάρει όλοι μαζί, ομόφωνα. Δεν ξέρω τι άλλαξε. Μετρήθηκαν; Έλειπαν; Χρειάζονταν; Δεν το ξέρω. Δικαιούμαι να το σκέφτομαι, πάντως.
ParlaMint-GR_2015-02-24-S1-commons.u267	Είναι παρόντες όλοι οι Αντιπρόεδροι της Βουλής και στην Αίθουσα.
ParlaMint-GR_2015-02-24-S1-commons.u268	Μεγάλα παιδιά είναι. Δεν μπορεί να μην συζητούν. Αίφνης εδώ, λοιπόν, σήμερα, ακούγοντας τον κ. Βενιζέλο, δεν διαπιστώσαμε μόνο, τι γεννά «το γαρ πολύ της θλίψεως», δεν διαπιστώσαμε μόνο, ότι δύο εκλεκτοί συνάδελφοι, δύο αδέλφια, εδώ, βρήκαν τον επόμενο Πρόεδρό τους, αλλά κυριότατα εδώ ανεδείχθη ένα μείζον ζήτημα δημοκρατίας. Ακούστηκαν αρκετά ενδιαφέροντα πράγματα, διαφορετικές προσεγγίσεις και πάντως, αυτό το οποίο επαναλάβατε για άλλη μια φορά στην τελευταία ενημέρωσή σας προς το Σώμα, είναι, πράγματι, ουσιαστικό. Είναι ζήτημα δημοκρατίας. Μπορεί, πράγματι, ένας Αντιεισαγγελέας να λέει: «αν έκανες άλλη δουλειά, μπορεί και να σου επέτρεπα να πας στη δουλειά σου. Το ότι είσαι Βουλευτής και πρέπει να κάνεις το καθήκον σου, μόνο γι' αυτό τον λόγο, γιατί δεν θεωρώ ότι είναι επάγγελμα, δεν θα είσαι στη Βουλή». Ας προχωρήσουμε. Ευχαριστώ πολύ
ParlaMint-GR_2015-02-24-S1-commons.u269	Σας ευχαριστούμε, κύριε Νικολόπουλε. Ολοκληρώθηκε αμετακλήτως η συζήτηση. Ελπίζω να μην υπάρξει άλλη παρέμβαση. Υπενθυμίζω απλώς ότι η πρότασή μου πριν από την προηγούμενη διακοπή ήταν να προχωρήσουμε, επισημαίνοντας το ζήτημα που τέθηκε, το οποίο απασχόλησε την Ολομέλεια επί δύο ώρες. Στη διαδικασία την οποία θα ακολουθήσουμε, να ενημερώσω κατ' αρχάς το Σώμα ότι έχουν αποσταλεί από το Σάββατο σε όλες τις Κοινοβουλευτικές Ομάδες η ποινική δικογραφία, η οποία μας έχει διαβιβαστεί για το συνάδελφο κ. Γεωργιάδη, καθώς επίσης τα πρακτικά και η έκθεση της επιτροπής της προηγούμενης περιόδου. Θέλω να επισημάνω ότι αυτή είναι μια δικογραφία, η οποία έμεινε χωρίς να υπάρξει απόφαση Ολομέλειας στην προηγούμενη κοινοβουλευτική περίοδο, με αποτέλεσμα αυτήν την εβδομάδα να λήγει η προθεσμία για να αποφανθεί η Βουλή και να πρέπει, προκειμένου να μην έχουμε παραγραφές και άλλες διαδικασίες που δυστυχώς έχουν διαπιστωθεί στο παρελθόν, κατεπειγόντως να προσδιοριστεί. Έχει ενημερωθεί εξ αρχής και προ της έκδοσης της ημερήσιας διάταξης ο καθ' ου η διαδικασία Βουλευτής, ο κ. Γεωργιάδης, καθώς επίσης έχουν σταλεί όλα τα έγγραφα σε όλες τις Κοινοβουλευτικές Ομάδες. Εάν κάποιος έχει κάποια αντίρρηση ή αμφισβήτηση, ελπίζω να την πει τώρα και όχι κάποια άλλη στιγμή. Σε σχέση με τη διαδικασία, θέλω να σας ενημερώσω ότι υπήρχε ένα δίλημμα σε σχέση με το ποια διαδικασία θα ακολουθείτο. Αυτό γιατί η επιτροπή της προηγούμενης περιόδου, αποτελούμενη και από Βουλευτές που δεν ανήκουν πια στο Κοινοβούλιο, είχε μεν υποβάλει έκθεση, πλην, όμως, δεν είχε ολοκληρωθεί η διαδικασία. Σε αυτήν την περίοδο ήταν τόσο σύντομος ο χρόνος προσδιορισμού της προθεσμίας, ώστε ήταν πρακτικά αδύνατον να συγκροτηθεί η αρμόδια επιτροπή, να συνεδριάσει και να αποφασίσει, υποβάλλοντας νέα έκθεση. Αυτό το οποίο, λοιπόν, προκρίθηκε είναι να θέσουμε όλα τα δεδομένα ενώπιον του Σώματος, δηλαδή τα πρακτικά και την έκθεση της προηγούμενης κοινοβουλευτικής επιτροπής, αλλά να ενεργοποιήσουμε και την παρούσα Κοινοβουλευτική Σύνοδο με τη διαδικασία που προβλέπεται, ειδικά στο οικείο άρθρο του Κανονισμού και η οποία προβλέπει τον ορισμό ενός ειδικού αγορητή από την Κοινοβουλευτική Ομάδα της Πλειοψηφίας και την Κοινοβουλευτική Ομάδα της Μειοψηφίας. Είναι ατυχής, βέβαια, αυτή η διατύπωση του Κανονισμού. Έτσι, λοιπόν, επελέγη να σταλούν προσκλήσεις στις Κοινοβουλευτικές Ομάδες του ΣΥΡΙΖΑ ως μείζονος Κοινοβουλευτικής Ομάδας της Συμπολίτευσης, της Πλειοψηφίας, και της Νέας Δημοκρατίας ως μείζονος Κοινοβουλευτικής Ομάδας της Αντιπολίτευσης. Όρισαν οι Κοινοβουλευτικές Ομάδες ειδικούς αγορητές επί του θέματος. Τον κ. Αντώνη Συρίγο όρισε ο ΣΥΡΙΖΑ και τον κ. Γεώργιο Γεωργαντά όρισε η Νέα Δημοκρατία. Η διαδικασία, λοιπόν, που θα ακολουθήσουμε είναι ότι θα δώσουμε τον λόγο στους ειδικούς αγορητές που ορίστηκαν από τις Κοινοβουλευτικές Ομάδες για πέντε λεπτά. Θα ακολουθήσει η τοποθέτηση του καθ' ου η διαδικασία, του κ. Γεωργιάδη, για πέντε λεπτά. Αυτά όλα προφανώς με ανοχή. Θα προβούμε σε ονομαστική ψηφοφορία για την οποία οφείλω επίσης να σας πω ότι, μολονότι δεν προβλέπεται στον Κανονισμό, έχει ακολουθηθεί ως διαδικασία η ψηφοφορία διά ψηφοδελτίου. Θα ακολουθήσουμε, λοιπόν, αυτήν τη διαδικασία της ψηφοφορίας διά ψηφοδελτίου, μολονότι δεν προβλέπεται στον Κανονισμό, αλλά είχε ακολουθηθεί. Η διαδικασία αυτή θα αποτελέσει θέμα αντιμετώπισης στην αρμόδια κοινοβουλευτική επιτροπή για το μέλλον. Παρακαλώ πολύ τον κ. Αντώνη Συρίγο, ειδικό αγορητή από την πλευρά της Κοινοβουλευτικής Ομάδας του ΣΥΡΙΖΑ, να έλθει στο Βήμα.
ParlaMint-GR_2015-02-24-S1-commons.u270	Ευχαριστώ πολύ, κυρία Πρόεδρε. Αγαπητοί συνάδελφοι και συναδέλφισσες, θα προσπαθήσω να μην καταχραστώ το χρόνο και, αν μπορέσω, να μην ξεφύγω και από το πεντάλεπτο. Όπως όλοι ξέρετε, εισάγεται προς συζήτηση σήμερα ενώπιόν σας, σύμφωνα με την ειδική ημερήσια διάταξη, η αίτηση άρσης της ασυλίας του Βουλευτού κ. Σπυρίδωνος - Αδώνιδος Γεωργιάδη. Ειδικότερα, αιτείται υπό της αρμοδίας εισαγγελικής αρχής η άρση της ασυλίας του Βουλευτού, προκειμένου να ασκηθεί δίωξη κατ' αυτού για μη έκδοση ή άλλως ανακριβή έκδοση φορολογικών στοιχείων κατ' εξακολούθηση.
ParlaMint-GR_2015-02-24-S1-commons.u271	Κύριε Συρίγο, με συγχωρείτε. Παρακαλώ τους κυρίους συναδέλφους να είναι κατά το δυνατόν στις θέσεις τους και να μη θορυβούν. Είναι μία πολύ σοβαρή διαδικασία, η διαδικασία άρσης ασυλίας και όλοι οφείλουν να επιδεικνύουν τον δέοντα σεβασμό και τη δέουσα σοβαρότητα και νομίζω ότι και ο καθ' ου η διαδικασία θα ήθελε να παρακολουθήσει. Παρακαλώ, συνεχίστε.
ParlaMint-GR_2015-02-24-S1-commons.u272	Συγκεκριμένα, φέρεται ότι κατηγορείται πως στην Αθήνα κατά τα έτη 2011 και 2012 υπό την ιδιότητά του ως νομίμου εκπροσώπου της εταιρείας «Ελληνική Αγωγή ΕΠΕ», δεν εξέδιδε ή άλλως εξέδιδε ανακριβή φορολογικά στοιχεία της άνω επιχείρησης. Επίσης, εισάγεται - αυτό είναι βασικό και δεν πρέπει να το παραλείψω - η από 20-12-2014 έκθεση της Ειδικής Μόνιμης Επιτροπής Κοινοβουλευτικής Δεοντολογίας η οποία προτείνει τη μη άρση της ασυλίας του. Θα αναφέρω λεπτομέρειες γύρω απ' αυτό. Αρχικά, η υπόθεση διεβιβάσθη στις 9-10-2014, πλην όμως εστάλη πίσω στον Υπουργό Δικαιοσύνης, προκειμένου να διευκρινιστεί αν υποβάλλεται αίτημα δίωξης της εισαγγελικής αρχής κατά το άρθρο 62.
ParlaMint-GR_2015-02-24-S1-commons.u273	Δεν ακούμε τίποτα! Εν πάση περιπτώσει, υπάρχουν εδώ μέσα άνθρωποι που ακούνε. Κάποιοι θέλουμε να ακούμε!
ParlaMint-GR_2015-02-24-S1-commons.u274	Θα προσπαθήσω να φωνάζω πιο δυνατά.
ParlaMint-GR_2015-02-24-S1-commons.u275	Αυτή η ασέβεια είναι συνεχής εδώ μέσα! Όποιος μιλάει, να ξέρει ότι κάποιοι εδώ μέσα ήλθαμε για να ακούσουμε! Δεν ήλθαμε για να χάσουμε το χρόνο μας!
ParlaMint-GR_2015-02-24-S1-commons.u276	Παρακαλώ όλους τους συναδέλφους να κάνουν ησυχία. Θα παρακαλέσω τους παλαιότερους συναδέλφους, με κυβερνητική εμπειρία, να επιδείξουν τη σοβαρότητα η οποία επιβάλλεται σ' αυτήν τη διαδικασία. Δεν είναι δυνατό να υπάρχουν φωνασκίες και διακοπές από τη στιγμή που υπήρξε μία εξαντλητική, άκρως δημοκρατική διαδικασία και ακούστηκαν οι πάντες προηγουμένως. Το να υπάρχουν και τώρα παρεμβολές και διαρκείς φωνασκίες, πραγματικά είναι μια κακόπιστη και αντικοινοβουλευτική συμπεριφορά. Σας παρακαλώ, στο όνομα της προηγούμενης εμπειρία σας, η οποία είναι μακρότατη - και κυβερνητική - να απόσχετε από αυτήν την αντικοινοβουλευτική συμπεριφορά και να σεβαστείτε το ότι ο αγορητής είναι πρωτοεκλεγείς Βουλευτής και τοποθετείται για πρώτη φορά στη Βουλή. Αυτό τουλάχιστον οφείλετε να το σεβαστείτε. Παρακαλώ, κύριε Συρίγο, συνεχίστε.
ParlaMint-GR_2015-02-24-S1-commons.u277	Θα προσπαθήσω να εντείνω τη φωνή μου για να ακούγομαι καλύτερα. Ο Υπουργός της Δικαιοσύνης έστειλε στις 21-10-2014 το έγγραφό του και διευκρινίζει ότι η Εισαγγελία Πρωτοδικών ζητά να χορηγηθεί άδεια προς άσκηση δίωξης κατά το άρθρο 62, παράγραφος 1 του Συντάγματος. Τι έχει συμβεί; Στις 24-7-2014 κατετέθη στην Εισαγγελία Πρωτοδικών Αθηνών η με ταυτάριθμη ημερομηνία καταγγελία κατά Άδωνι - Σπυρίδωνα Γεωργιάδη, συνοδευόμενη από ένα ισολογισμό της «Ελληνικής Αγωγής ΕΠΕ» και μία αγωγή της «City News ΑΕ» κατά της εταιρείας «Γεωργιάδης Λεωνίδας και ΣΙΑ», η οποία εκδικάζεται στις 3-6-2015. Με την καταγγελία του αυτήν ο καταγγέλλων κ. Αλαϊάδης Γεώργιος του Μιχαήλ και της Βαρβάρας κατήγγειλε τον Βουλευτή κ. Σπυρίδωνα - Άδωνι Γεωργιάδη ότι δήθεν δήλωσε για το οικονομικό έτος 2012- χρήση 1-1-2011 έως 31-12-2012- ότι είχε εισοδήματα από άλλη πηγή 32.508,08 ευρώ και ότι σύμφωνα με τον επισυναπτόμενο ισολογισμό της εταιρείας «Ελληνική Αγωγή ΕΠΕ» φαίνεται ότι για τις χρήσεις 2011-2012 είχε κόστος πωλήσεων 73.320, 85 ευρώ και 87.235 ευρώ αντίστοιχα. Επίσης, του καταλογίζει για κάποιες εκπομπές που έκανε για την «Ελλήνων Έγερση» ότι αυτές είχαν υπερβολικό κόστος - έχετε και εσείς τη μήνυση, μη σας τα αναφέρω - και ότι κατά την άποψή του είναι προφανές πως ένα έξοδο τόσο μεγάλο της εταιρείας που δεν φαίνεται στους ισολογισμούς - θεωρούσε ότι έπρεπε να φαίνεται στο δημοσιευμένο ισολογισμό - αποδεικνύει πως ή δεν κόβει ή εκδίδει χαμηλότερα τιμολόγια προς το κανάλι που έχει την εκπομπή του ή κάποιος χρηματοδοτεί αυτήν την εκπομπή για λόγους πέραν των πωλήσεων και μάλιστα, για εκπομπή που όπως ο ίδιος την εμφανίζει είναι καθαρά για εμπορικούς λόγους - τηλεπώληση - και ζητά να γίνει η διερεύνηση των πράξεων αυτών. Στις 18-12-2014 συνεδρίασε η Ειδική Μόνιμη Επιτροπή Κοινοβουλευτικής Δεοντολογίας παρόντων των Βουλευτών κ. κ. Χρήστου Μαρκογιαννάκη, Κυριάκου Βιρβιδάκη, Βασιλείου - Νικολάου Υψηλάντη, Ευαγγέλου Αποστόλου, Χρήστου Γκόκα, Μαρίας Κόλλια - Τσαρουχά, Πολυβίου Ζησιμόπουλου, Μαρίας Ρεπούση, Σπυρίδωνος Χαλβατζή και Παρίση Μουτσινά και στη συνεδρίαση αυτή παρέστη κληθείς και ο συνάδελφος κ. Σπυρίδων - Άδωνις Γεωργιάδης, προκειμένου να εκθέσει τους ισχυρισμούς τους οποίους εξέθεσε και ζήτησε να μην γίνει δεκτή η αίτηση άρσης της βουλευτικής του ασυλίας. Αναφέρω - διότι πρέπει να αναφερθεί και η άποψη του κ. Γεωργιάδη και σταχυολογώ όσα ανέφερε στα Πρακτικά - ότι δεν γνωρίζει αυτόν τον άνθρωπο, ο οποίος ωστόσο του έχει κάνει τρεις καταγγελίες. Επίσης, είπε ότι η εταιρεία του κόβει τιμολόγια, ότι ο κύριος αυτός του είναι άγνωστος και τον κυνηγάει για λόγους δημοσιότητας στην εκπομπή του κ. Τριανταφυλλόπουλου, πως τον θεωρεί ότι είναι όργανο των Εβραίων και διάφορα τέτοια και επίσης τελειώνει λέγοντας ότι αυτά που λέει δεν ισχύουν, όλα είναι κατατεθειμένα, οι ισολογισμοί είναι δημοσιευμένοι, η φορολογική του δήλωση ελέγχεται από την εφορία, οι δε εταιρείες του εν προκειμένω έχουν δεχτεί και φορολογικούς ελέγχους περίπου επτά τον αριθμό τα τελευταία δέκα χρόνια και καταλήγει λέγοντας «άρα, δεν ισχύουν αυτά». Όσον αφορά τα κίνητρα του καταγγέλλοντος, ο κ. Γεωργιάδης ισχυρίστηκε, πρώτον, ότι δεν υπάρχει αντιδικία - τα λέω αποσπασματικά για να διευκολύνω - υπήρχε μια τηλεοπτική εκπομπή του κ. Τριανταφυλλόπουλου στη «ΖΟΥΓΚΛΑ», όταν ο κύριος τάδε ήθελε να είναι ανεξάρτητος υποψήφιος περιφερειάρχης Αττικής. Παρακάτω αναφέρει ότι το έκανε για λόγους δημοσιότητας στο μέσον της προηγούμενης προεκλογικής περιόδου. Είχε εμφανιστεί ως υποψήφιος ανεξάρτητος περιφερειάρχης. Συγγνώμη, τελειώνω.
ParlaMint-GR_2015-02-24-S1-commons.u278	Με ανοχή, ούτως ή άλλως.
ParlaMint-GR_2015-02-24-S1-commons.u279	Δεν θα τα αναφέρω όλα. Συνεχίζει λέγοντας: «Δεν ξέρω. Θεωρώ ότι έγινε περισσότερο για να κάνει φασαρία, για να σας πω την αλήθεια.». Γενομένης διαλογικής συζητήσεως η επιτροπή με ψήφους εννέα έναντι ενός μέλους, που δήλωσε «παρών», αποφάσισε να εισηγηθεί τη μη άρση της βουλευτικής ασυλίας του κ. Σπυρίδωνος - Αδώνιδος Γεωργιάδη, αποστέλλοντας την από 20-12-2014 έκθεσή της στον Πρόεδρο της Βουλής που έχει ως εξής, όσον αφορά το αποφατικό της: «Στη συνέχεια η επιτροπή δέχθηκε κατά πλειοψηφία ότι στη συγκεκριμένη υπόθεση για την οποία ζητείται από την εισαγγελική αρχή η χορήγηση άδειας άσκησης ποινικής δίωξης κατά του Βουλευτού κ. Σπυρίδωνος - Αδώνιδος Γεωργιάδη συντρέχει η περίπτωση η προβλεπόμενη στην παράγραφο 3 του άρθρου 83 του Κανονισμού της Βουλής και προτείνει τη μη άρση της ασυλίας του». Εκτιμώ ότι αναφέρεται στη δεύτερη περίπτωση, δηλαδή αυτή που αφορά στην πολιτική του δίωξη, και όχι στην πρώτη, που μιλά για το κοινοβουλευτικό έργο. Κύριοι συνάδελφοι, συνοψίζοντας, ο μεν καταγγέλλων ισχυρίζεται ότι ο Βουλευτής κ. Γεωργιάδης πρέπει να διωχθεί για φορολογικά αδικήματα που του καταλογίζει και γι' αυτό ζητά η εισαγγελική αρχή την άρση της ασυλίας του. Ο δε καταγγελλόμενος αρνείται τις καταγγελίες. Ισχυρίζεται ότι ο καταγγέλλων έβαλλε εναντίον του, με μοναδικό κίνητρο να κάνει ντόρο, δηλαδή να αποκτήσει δημοσιότητα, προκειμένου να κατέλθει ως υποψήφιος περιφερειάρχης και να γίνει γνωστός στρεφόμενος εναντίον του επιδιώκοντας την πολιτική του δίωξη. Εσείς πλέον θα αποφανθείτε, λαμβάνοντας υπ' όψιν και την έκθεση της Επιτροπής Κοινοβουλευτικής Δεοντολογίας. Συγγνώμη αν σας ταλαιπώρησα.
ParlaMint-GR_2015-02-24-S1-commons.u280	Δεν μας ταλαιπωρήσατε.
ParlaMint-GR_2015-02-24-S1-commons.u281	Η εισήγηση ποια είναι;
ParlaMint-GR_2015-02-24-S1-commons.u282	Σύμφωνα με το άρθρο 83, γίνεται αναφορά στα πραγματικά περιστατικά. Θα σεβαστώ αυτό που λέει ο Κανονισμός. Λέει: «Ανά έναν ειδικό αγορητή από την πλειοψηφία και τη μειοψηφία οι οποίοι αναφέρονται μόνο στα γεγονότα που μνημονεύονται στην αίτηση άρσης της ασυλίας.».
ParlaMint-GR_2015-02-24-S1-commons.u283	Πρέπει όμως να κάνετε εισήγηση.
ParlaMint-GR_2015-02-24-S1-commons.u284	Επιτρέψτε μου να κάνω αυτό.
ParlaMint-GR_2015-02-24-S1-commons.u285	Ευχαριστούμε τον κ. Συρίγο. Τον λόγο έχει ο ειδικός αγορητής που ορίστηκε από τη Νέα Δημοκρατία, ο κ. Γεωργαντάς. Κι εσείς, κύριε Γεωργαντά, θα έχετε την ίδια ανοχή του χρόνου.
ParlaMint-GR_2015-02-24-S1-commons.u286	Ευχαριστώ, κυρία Πρόεδρε. Κυρίες και κύριοι συνάδελφοι, γι' αυτή την πρωτόγνωρη διαδικασία για το Κοινοβούλιο πράγματι προβλέπεται ότι οι ειδικοί αγορητές αναφέρονται μόνο στα γεγονότα. Στα γεγονότα θα αναφερθώ, αλλά ας μου επιτραπεί να δώσω τη χροιά που νομίζω ότι είναι αναγκαία, για να διαπιστώσει ο κάθε συνάδελφος τι ακριβώς έχει συμβεί εδώ. Είστε - ο καθένας από εσάς μπορούσε να είναι - ένας νομοταγής πολίτης, ο οποίος βλέποντας μια τηλεοπτική εκπομπή και κάνοντας την έρευνά του διαπιστώνει δήθεν φορολογικές παραβάσεις και θέλει αυτές να τις καταγγείλει. Πού θα τις καταγγείλει, όταν μάλιστα έχει αναλάβει την ευθύνη να τις καταγγείλει επωνύμως, με το όνομά του; Νομίζω ότι η πρώτη σκέψη είναι να τις καταγγείλουμε στο ΣΔΟΕ, στην εφορία, σε κάθε περίπτωση στις φορολογικές αρχές. Εδώ δεν γίνεται καταγγελία στις φορολογικές αρχές. Γίνεται στον εισαγγελέα. Γιατί γίνεται στον εισαγγελέα; Εδώ τα γεγονότα αποτυπώνουν το κίνητρο αρχικώς του καταγγέλλοντα. Υπάρχει όμως και η ουσία. Όταν γίνεται η καταγγελία στον εισαγγελέα, υπάρχει η διαδικασία που βλέπετε σήμερα. Υπάρχει η δημοσιότητα ενός ζητήματος, το οποίο βεβαίως έχει αρνητική χροιά για τον καταγγελλόμενο, αλλά ταυτόχρονα δίνει μια δημοσιότητα στον καταγγέλλοντα. Αν ο καταγγέλλων είναι τριτοκλασάτο στέλεχος κόμματος, αν έχει πολιτικές φιλοδοξίες, τις οποίες έχει αναγνωρίσει σε τηλεοπτική εκπομπή, αν ο στόχος του είναι να βγει σ' αυτή την τηλεοπτική εκπομπή και να πει αυτές τις φιλοδοξίες του, αν συγχρόνως έχει κάνει τρεις καταγγελίες κατά του ιδίου Βουλευτή - ο οποίος τυγχάνει μεγάλης δημοσιότητας, οπότε όποια καταγγελία κατά του συγκεκριμένου Βουλευτή θα τύγχανε και μεγάλης δημοσιότητας για τον ίδιο - , τότε έχουμε ξεκινήσει και έχουμε βρει το κίνητρο. Πέρα από το κίνητρο βεβαίως, πάντα υπάρχει και η ουσία. Τι καταγγέλλει; Καταγγέλλει δυο πράγματα. Πρώτον, ότι υπήρχε τηλεοπτικός χρόνος αγορασμένος χωρίς τα ανάλογα παραστατικά και μέσα σ' αυτόν τον αγορασμένο τηλεοπτικό χρόνο υπήρχαν πωλήσεις χωρίς τα νόμιμα παραστατικά. Στη δικογραφία που έχει έρθει στα χέρια της επιτροπής δεν υπάρχει κανένα αποτέλεσμα ελέγχου φορολογικού που να αποδεικνύει αυτόν τον ισχυρισμό, ο οποίος μάλιστα - πρέπει να το πούμε αυτό - είναι πάρα πολύ εύκολα ελέγξιμος. Μιλάμε για έναν καταμετρημένο τηλεοπτικό χρόνο. Προσκομίστηκαν από τον καταγγελλόμενο οι συμβάσεις που είχε με τα κανάλια για την αγορά αυτού του τηλεοπτικού χρόνου και βεβαίως και τα ανάλογα παραστατικά. Ενώ δεν υπάρχει κανένα έγγραφο από πουθενά από φορολογικές αρχές, γίνεται μια καταγγελία πριν από τις εκλογές του Μαΐου 2014, συγκεκριμένα το Φεβρουάριου του 2014, με προφανή σκοπό τη δημοσιότητα του καταγγέλλοντα, ο οποίος σήμερα μας βλέπει όλους. Βεβαίως, ο κάθε πολίτης έχει το δικαίωμα της καταγγελίας οποιασδήποτε παράνομης πράξης ή μη νόμιμης ενέργειας διαπιστώνει και βεβαίως όταν το κάνει επωνύμως πρέπει να τύχει και συγχαρητηρίων, αλλά να το κάνει έτσι όπως πρέπει, στις αρμόδιες φορολογικές αρχές. Αν δεν βρει άκρη ή δεν έχει το αποτέλεσμα που νομίζει ότι πρέπει να βρει από τις αρμόδιες φορολογικές και ελεγκτικές αρχές, τότε, ναι, να κάνει τη μήνυση στον εισαγγελέα. Όμως, πολύ εύκολα κάποιοι - και νομίζω ότι ο καθένας από εσάς μπορεί αύριο να το υποστεί αυτό - επιλέγουν αυτήν την οδό, με προφανείς σκοπιμότητες. Η Επιτροπή Δεοντολογίας της Βουλής στις 18 Δεκεμβρίου του 2014 σε μια κρίσιμη στιγμή, με ψήφους 9 προς 1, έκρινε ότι δεν πρέπει να αρθεί η ασυλία του Βουλευτή Αδώνιδος Γεωργιάδη. Δεν χρειάζεται να πω ποιος είπε απλά «ΠΑΡΩΝ». Ευχαριστώ πάρα πολύ.
ParlaMint-GR_2015-02-24-S1-commons.u287	Κύριε Γεωργιάδη, έχετε τον λόγο.
ParlaMint-GR_2015-02-24-S1-commons.u288	Ευχαριστώ πολύ, κυρία Πρόεδρε. Δεν θα σας κουράσω πολύ, γιατί είμαστε όλοι πάρα πολύ κουρασμένοι. Τα πράγματα είναι πάρα πολύ απλά. Ένας κύριος - άγνωστος σε μένα - θέλει να αποκτήσει δημοσιότητα. Για να αποκτήσει δημοσιότητα, μου κάνει μηνύσεις και ζητάει από τον κ. Τριανταφυλλόπουλο να τον παρουσιάσει στην εκπομπή του. Ο κ. Τριανταφυλλόπουλος τον εμφανίζει στην εκπομπή του και δηλώνει ότι θα είναι υποψήφιος περιφερειάρχης Αττικής, ανεξάρτητος. Δεν κατέβηκε τελικώς. Δεν προχώρησε η πολιτική του φιλοδοξία. Έκτοτε δεν τον έχω ξανακούσει ούτε τον γνωρίζω. Στην ουσία της υποθέσεως, λέω μόνο ένα πράγμα: Όσοι από εδώ κάνουν τηλεόραση, γνωρίζουν ότι δεν μπορείς να πάρεις στα κανάλια χρόνο χωρίς να έχεις σύμβαση κατατεθειμένη στην εφορία και φυσικά χωρίς να κόβεις ανάλογα τιμολόγια. Αυτά ελέγχονται και από τις φορολογικές αρχές και από το ΕΣΡ κι απ' όλους τους άλλους. Κατά συνέπεια αυτά είναι τα πραγματικά περιστατικά. Ο μόνος λόγος για τον οποίο ζήτησα να μην αρθεί η ασυλία μου, δεν είναι βεβαίως η ουσία της υποθέσεως, η οποία είναι για μένα παντελώς αδιάφορη, αλλά διότι θα ήταν σαν να ανοίγαμε ένα παράθυρο και οποιοσδήποτε θα ήθελε να αποκτήσει δημοσιότητα, να κάνει μήνυση σε έναν Βουλευτή ή έναν Υπουργό για να τον βγάλουν τα κανάλια. Κατά τη γνώμη μου, κάτι τέτοιο δεν πρέπει να το κάνουμε, γιατί θα ανοίξουμε μια κερκόπορτα. Περί αυτού και ό,τι θέλετε ψηφίζετε. Ευχαριστώ πολύ.
ParlaMint-GR_2015-02-24-S1-commons.u289	Υπάρχει κάποιος συνάδελφος που θα ήθελε τον λόγο;
ParlaMint-GR_2015-02-24-S1-commons.u290	Μάλιστα, κυρία Πρόεδρε.
ParlaMint-GR_2015-02-24-S1-commons.u291	Ορίστε, κύριε Χαϊκάλη.
ParlaMint-GR_2015-02-24-S1-commons.u292	Δεν είχα κανέναν λόγο, κυρία Πρόεδρε, να πάρω τον λόγο, αλλά θα τον πάρω και αυτήν τη φορά θα συμφωνήσω απόλυτα με τον κ. Γεωργιάδη. Πρόκειται για ένα άτομο άνευ σημασίας και ο λόγος που έγινε η μήνυση είναι μόνο και μόνο για να γίνει γνωστός. Τον γνωρίζω. Είναι ένα πρόσωπο - να το επαναλάβω άλλη μια φορά - άνευ σημασίας και ο μοναδικός λόγος που έγινε αυτή η πράξη ήταν για να πάρει δημοσιότητα. Όσοι γνωρίζουν τις διαδικασίες της τηλεόρασης, ξέρουν ότι δεν μπορούν να υπάρξουν - ακριβώς όπως είπε ο κ. Γεωργιάδης - διαδικασίες τηλεοπτικού χρόνου, χωρίς να υπάρχουν παραστατικά. Είναι πραγματικά ένα μεγάλο ατόπημα αυτό το οποίο έγινε στη σημερινή διαδικασία, να ασχοληθούμε δηλαδή με έναν τέτοιο κύριο, κάτι που, αν το ξέραμε από πριν, δεν θα είχε ασχοληθεί καν η επιτροπή. Ευχαριστώ πολύ.
ParlaMint-GR_2015-02-24-S1-commons.u293	Θα μου επιτρέψετε να πω, κύριε Χαϊκάλη, ότι η Βουλή πρέπει απροσωπόληπτα κι αμερόληπτα να ασχολείται με κάθε αίτηση της εισαγγελικής αρχής που διαβιβάζεται και βεβαίως εντός του πλαισίου του Συντάγματος κρίνει και ο κάθε Βουλευτής αναλαμβάνει και την ευθύνη της ψήφου του. Κυρίες και κύριοι συνάδελφοι, η συζήτηση θεωρείται περαιωμένη και σας υπενθυμίζω τις διατάξεις τις οποίες θα εφαρμόσουμε στην ψηφοφορία που θα ακολουθήσει. Το άρθρο 62 του Συντάγματος, λοιπόν, ορίζει ότι όσο διαρκεί η Βουλευτική Περίοδος ο Βουλευτής δεν διώκεται ούτε συλλαμβάνεται ούτε φυλακίζεται ούτε με άλλον τρόπο περιορίζεται, χωρίς άδεια του Σώματος. Επίσης, δεν διώκεται για πολιτικά εγκλήματα Βουλευτής της Βουλής που διαλύθηκε, από τη διάλυσή της και ως την ανακήρυξη των Βουλευτών της νέας Βουλής. Η άδεια θεωρείται ότι δεν δόθηκε, αν η Βουλή δεν αποφανθεί μέσα σε τρεις μήνες, αφότου η αίτηση του εισαγγελέα για δίωξη διαβιβάστηκε στον Πρόεδρο της Βουλής. Η τρίμηνη προθεσμία αναστέλλεται κατά τη διάρκεια των διακοπών της Βουλής και δεν απαιτείται άδεια για τα αυτόφωρα κακουργήματα. Επίσης, σύμφωνα με το άρθρο 83 του Κανονισμού της Βουλής οι αιτήσεις της εισαγγελικής αρχής για τη χορήγηση άδειας άσκησης ποινικής δίωξης κατά Βουλευτή, σύμφωνα με τα άρθρα 61 παράγραφος 2 και 62 παράγραφος 1 του Συντάγματος, αφού ελεγχθούν από τον εισαγγελέα του Αρείου Πάγου, υποβάλλονται στη Βουλή διά του Υπουργού Δικαιοσύνης και καταχωρίζονται σε ιδιαίτερο βιβλίο κατά τη σειρά της υποβολής τους. Οι αιτήσεις αυτές, αμέσως μετά την υποβολή τους, παραπέμπονται από τον Πρόεδρο της Βουλής στην Επιτροπή Κοινοβουλευτικής Δεοντολογίας του άρθρου 43A . Η επιτροπή, αφού ακούσει τον Βουλευτή του οποίου ζητείται η άρση της ασυλίας, εφόσον αυτός το επιθυμεί και τον οποίο σε κάθε περίπτωση προσκαλεί προς τούτο ο πρόεδρος της επιτροπής τρεις τουλάχιστον ημέρες πριν από τη συνεδρίασή της, ερευνά εάν η πράξη για την οποία ζητείται αυτή - ακούστε, σας παρακαλώ, γιατί αυτές είναι οι διατάξεις βάσει των οποίων θα κληθείτε να ψηφίσετε - συνδέεται με την πολιτική ή κοινοβουλευτική δραστηριότητα του Βουλευτή ή η δίωξη, η μήνυση ή η έγκληση υποκρύπτει πολιτική σκοπιμότητα και, σε αντίθετη περίπτωση, αν δηλαδή δεν συντρέχει αυτή η περίπτωση, εισηγείται την άρση της ασυλίας. H επιτροπή δεν εξετάζει τη βασιμότητα της κατηγορίας κατά του Βουλευτή και συντάσσει σχετική έκθεση εντός της προθεσμίας που τάσσει το παραπεμπτικό έγγραφο του Προέδρου της Βουλής. Η έκθεση της επιτροπής είναι αιτιολογημένη. Υπάρχουν, λοιπόν, οι διαδικασίες έτσι όπως ορίζονται. Ορίζει το άρθρο 83 άλλη διαδικασία ψηφοφορίας, δι' ανατάσεως ή εγέρσεως, ωστόσο έχει επικρατήσει η πρακτική των τελευταίων ετών της ονομαστικής ψηφοφορίας και αυτή θα εφαρμόσουμε. Στο σημείο, λοιπόν, αυτό ξεκινάει η ονομαστική ψηφοφορία. Έχει καταρτιστεί και θα σας διανεμηθεί ευθύς αμέσως το ψηφοδέλτιο με το όνομα του συναδέλφου για τον οποίο ζητείται η άρση της ασυλίας και ο καθένας από τους συναδέλφους που θα συμπληρώσουν το ψηφοδέλτιο θα σημειώνει την ψήφο του δίπλα στο όνομα του κ. Γεωργιάδη. Εκείνος ή εκείνη που ψηφίζει υπέρ της άρσης ασυλίας, θα σημειώνει την προτίμηση του δίπλα στο όνομα του Βουλευτή και στη στήλη «ΝΑΙ». Εκείνος που ψηφίζει κατά της άρσης ασυλίας, θα συμπληρώνει τη στήλη «ΟΧΙ». Εκείνοι οι οποίοι δεν θέλουν να τοποθετηθούν θετικά ή αρνητικά, συμπληρώνουν στην ένδειξη «ΠΑΡΩΝ». Στο ψηφοδέλτιο θα αναγράφει κάθε συνάδελφος το όνομά του, την εκλογική του περιφέρεια και την Κοινοβουλευτική Ομάδα στην οποία ανήκει και θα το υπογράφει σύμφωνα με τη διαδικασία, η οποία έχει μέχρι σήμερα εφαρμοστεί. Στη συνέχεια και με την εκφώνηση του ονόματός του και του ονόματός της ο κάθε και η κάθε συνάδελφος θα παραδίδουν το ψηφοδέλτιο στους συναδέλφους, κ. Παναγιώτα Δριτσέλη από τον ΣΥΡΙΖΑ και κ. Χρήστο Μπουκώρο από τη Νέα Δημοκρατία, οι οποίοι θα το μονογράφουν και θα ανακοινώνουν ότι ο Βουλευτής ψήφισε. Μετά το τέλος της ψηφοφορίας, θα γίνει καταμέτρηση των ψήφων από τους συναδέλφους που προανέφερα και θα προχωρήσουμε στην ανακοίνωση του αποτελέσματος. Συμφωνεί το Σώμα με αυτήν τη διαδικασία;
ParlaMint-GR_2015-02-24-S1-commons.u294	Το Σώμα συνεφώνησε ομοφώνως. Σας ενημερώνω, επίσης, ότι έχει έρθει στο Προεδρείο τηλεομοιοτυπία (φαξ) συναδέλφου, σύμφωνα με το άρθρο 70Α του Κανονισμού της Βουλής, με την οποία γνωστοποιείται η ψήφος του. Η ψήφος αυτή θα ανακοινωθεί και θα συνυπολογιστεί στην καταμέτρηση, η οποία θα ακολουθήσει. Δεν έχει περιέλθει μέχρι στιγμής κάποια επιστολή πρόθεσης ψήφου. Καλούνται επί του καταλόγου οι Βουλευτές κ. κ. Όλγα Γεροβασίλη από τον ΣΥΡΙΖΑ και Δημήτριος Κυριαζίδης από τη Νέα Δημοκρατία. Παρακαλώ να αρχίσει η ανάγνωση του καταλόγου.
ParlaMint-GR_2015-02-24-S1-commons.u295	Υπάρχει συνάδελφος ο οποίος δεν άκουσε το όνομά του; Κανείς. Η επιστολή η οποία απεστάλη στο Προεδρείο από τον συνάδελφο κ. Νικόλαο Χουντή, σύμφωνα με το άρθρο 70Α΄ του Κανονισμού της Βουλής, καταχωρίζεται στα Πρακτικά.
ParlaMint-GR_2015-02-24-S1-commons.u296	Κυρίες και κύριοι συνάδελφοι, κηρύσσεται περαιωμένη η ψηφοφορία και παρακαλώ τους κύριους ψηφολέκτες να προβούν στην καταμέτρηση των ψήφων και την εξαγωγή του αποτελέσματος.
ParlaMint-GR_2015-02-24-S1-commons.u297	Κυρίες και κύριοι συνάδελφοι - οι ελάχιστοι εναπομείναντες και εναπομείνασες - , θα σας ανακοινώσω το αποτέλεσμα της ψηφοφορίας. Ψήφισαν συνολικά 224 Βουλευτές για την υπόθεση του κ. Σπυρίδωνος - Αδώνιδος Γεωργιάδη. Υπέρ της άρσεως ασυλίας, δηλαδή «ΝΑΙ», ψήφισαν 2 Βουλευτές. Κατά της άρσεως ασυλίας, δηλαδή «ΟΧΙ» ψήφισαν 215 Βουλευτές. Ψήφισαν «ΠΑΡΩΝ» 7 Βουλευτές. Συνεπώς η Βουλή, κατά πλειοψηφία, απορρίπτει την αίτηση άρσης ασυλίας του κ. Γεωργιάδη.
ParlaMint-GR_2015-02-24-S1-commons.u298	Κυρίες και κύριοι συνάδελφοι, θέλω να σας ανακοινώσω ότι έχουν περιέλθει στο Σώμα τρεις επιστολές συναδέλφων. Με επιστολή του από τις 11 Φεβρουαρίου 2015 ο κ. Κωνσταντίνος Κουκοδήμος ζητάει ολιγοήμερη άδεια για τη μετάβασή του στο εξωτερικό, στην Αυστρία, για προσωπικούς λόγους, κατά τις ημερομηνίες 19 έως 23 Φεβρουαρίου 2015. Νομίζω ότι παρέλκει να τη θέσω στο Σώμα, αφού έχει εξαντληθεί το διάστημα. Επίσης, επιστολή από τις 11 Φεβρουαρίου 2015 του κ. Σάββα Αναστασιάδη, όπως φαίνεται πρωτοκολλημένη, αναφέρει: «Παρακαλώ όπως μου εγκρίνετε άδεια απουσίας στο εξωτερικό για προσωπικούς λόγους, από 15-2-2015 έως 23-2-2015». Επίσης, παρέλκει να τη θέσουμε στο Σώμα. Και η επιστολή της κ. Μαρίας Αντωνίου από 18 Φεβρουαρίου 2015: «Παρακαλώ όπως μου χορηγήσετε ολιγοήμερη άδεια για τη μετάβασή μου στο εξωτερικό (Βουλγαρία), για τις ημερομηνίες 20 έως 23 Φεβρουαρίου 2015». Επίσης παρέλκει να τη θέσουμε στο Σώμα. Εξάλλου, δεν θα έθετα στο Σώμα, με τόσο πενιχρή σύνθεση, μία τέτοια αίτηση. Συνολικά θα ήθελα να ενημερώσω ότι θα πρέπει να εφαρμοστεί ο Κανονισμός της Βουλής, που προβλέπει την υποχρεωτική παρουσία των Βουλευτών στις συνεδριάσεις και να εφαρμόζεται όταν υπάρχει αδικαιολόγητη απουσία. Όταν φυσικά δίνεται η άδεια του Σώματος, τότε δεν λογίζεται ως αδικαιολόγητη η απουσία. Εν προκειμένω δεν υπάρχει τέτοιο ζήτημα, διότι δεν υπήρχαν συνεδριάσεις στα διαστήματα που αναφέρθηκαν. Κατόπιν όλων αυτών, παρακαλώ να συναινέσει το Σώμα ώστε να λύσουμε τη συνεδρίαση. Κυρίες και κύριοι συνάδελφοι, δέχεστε στο σημείο αυτό να λύσουμε τη συνεδρίαση;
ParlaMint-GR_2015-02-24-S1-commons.u299	Με τη συναίνεση του Σώματος και ώρα 22.55΄ λύεται η συνεδρίαση.
