ParlaMint-GR_2015-02-06-S1-commons.u1	Κυρίες και κύριοι συνάδελφοι, αρχίζει η συνεδρίαση. Πριν εισέλθουμε στην ειδική ημερήσια διάταξη θα προβούμε στην ορκωμοσία των συναδέλφων κυρίων Ιωάννη Βαρουφάκη και Ευκλείδη Τσακαλώτου, οι οποίοι ανακηρύχθηκαν Βουλευτές στις εκλογές της 25ης Ιανουαρίου του 2015. Καλούνται οι συνάδελφοι κύριοι Ιωάννης Βαρουφάκης και Ευκλείδης Τσακαλώτος να προσέλθουν και να δώσουν τον νενομισμένο όρκο. «Διαβεβαιώνω στην τιμή και τη συνείδησή μου ότι θα είμαι πιστός στην Πατρίδα και το δημοκρατικό πολίτευμα, θα υπακούω στο Σύνταγμα και τους νόμους και θα εκπληρώνω ευσυνείδητα τα καθήκοντά μου».)
ParlaMint-GR_2015-02-06-S1-commons.u2	Άξιοι, άξιοι!
ParlaMint-GR_2015-02-06-S1-commons.u3	Έχω την τιμή να ανακοινώσω στο Σώμα ότι έχει έρθει στο Προεδρείο επιστολή του Πρωθυπουργού κ. Αλέξη Τσίπρα προς τον Πρόεδρο της Βουλής των Ελλήνων με θέμα «Κυβερνητική μεταβολή». Επίσης έχω την τιμή να ανακοινώσω στο Σώμα ότι έχει έρθει στο Προεδρείο επιστολή της συναδέλφου κ. Σταυρούλας Αντωνάκου, η οποία περιέχει δήλωση του άρθρου 57 παράγραφος 2 του Συντάγματος. Οι ανωτέρω επιστολές θα καταχωρισθούν στα Πρακτικά της σημερινής συνεδρίασης.
ParlaMint-GR_2015-02-06-S1-commons.u4	Κυρίες και κύριοι συνάδελφοι, εισερχόμαστε στην ΕΙΔΙΚΗ ΗΜΕΡΗΣΙΑ ΔΙΑΤΑΞΗ ΤΗΣ ΟΛΟΜΕΛΕΙΑΣ ΤΗΣ ΒΟΥΛΗΣ Μοναδικό αντικείμενο της σημερινής ειδικής ημερήσιας διάταξης είναι η εκλογή Προέδρου του Σώματος. Κατά τη σημερινή συνεδρίαση προσωρινοί Γραμματείς είναι οι Βουλευτές οι οποίοι εκλήθησαν στη χθεσινή συνεδρίαση, δηλαδή από τον ΣΥΡΙΖΑ η κ. Δανάη Τζήκα Κωστοπούλου και ο κ. Ευστάθιος Γιαννακίδης και από τη Νέα Δημοκρατία ο κ. Ιωάννης Κεφαλογιάννης και η κ. Νίκη Κεραμέως. Παρακαλούνται, όμως, να παραμείνουν στις θέσεις τους, διότι τις θέσεις τους στο Προεδρείο θα καταλάβουν οι επί του καταλόγου συνάδελφοι. Σας έχει διανεμηθεί ένα ψηφοδέλτιο με το όνομα της προταθείσας κ. Ζωής Κωνσταντοπούλου για το αξίωμα της Προέδρου καθώς και ένα λευκό ψηφοδέλτιο. Καλούνται επί του καταλόγου οι Βουλευτές κ. Όλγα Γεροβασίλη από τον ΣΥΡΙΖΑ και ο κ. Εμμανουήλ Κόνσολας από τη Νέα Δημοκρατία. Επί της ψηφοδόχου καλούνται η κ. Ηρώ Διώτη από τον ΣΥΡΙΖΑ και ο κ. Σάββας Αναστασιάδης από τη Νέα Δημοκρατία. Ως επικεφαλής της τριμελούς εφορευτικής επιτροπής καλείται ο κ. Δημήτριος Γάκης από τον ΣΥΡΙΖΑ. Κυρίες και κύριοι συνάδελφοι, ο κατάλογος εκφωνείται αρχής γενομένης από τους Βουλευτές Επικρατείας. Ακολουθεί η ανάγνωση με αλφαβητική σειρά των εκλογικών περιφερειών της χώρας και η εκφώνηση των ονομάτων των συναδέλφων γίνεται με την τάξη της εκλογής τους. Οι ακούοντες το όνομά τους προσέρχονται στην ψηφοδόχο και ρίχνουν το ψηφοδέλτιο. Ο δε συνάδελφος ψηφολέκτης εκφωνεί το όνομα του ψηφίζοντος. Κυρίες και κύριοι συνάδελφοι, αρχίζει η ψηφοφορία. Παρακαλώ να αρχίσει η ανάγνωση του καταλόγου.
ParlaMint-GR_2015-02-06-S1-commons.u5	Υπάρχει συνάδελφος που δεν άκουσε το όνομά του; Κανείς. Κυρίες και κύριοι συνάδελφοι, θέλω να υπενθυμίσω στο Σώμα ότι σύμφωνα με το άρθρο 7 παράγραφος 3 του Κανονισμού, ο Πρόεδρος του Σώματος εκλέγεται με την απόλυτη πλειοψηφία του όλου αριθμού των Βουλευτών. Αν δεν επιτευχθεί η απόλυτη πλειοψηφία, η ψηφοφορία επαναλαμβάνεται. Κηρύσσεται περαιωμένη η μυστική ψηφοφορία και παρακαλώ τους κυρίους ψηφολέκτες να προβούν στην καταμέτρηση και διαλογή των ψηφοδελτίων και την εξαγωγή του αποτελέσματος. Κυρίες και κύριοι συνάδελφοι, έχω την τιμή να ανακοινώσω στο Σώμα ότι τη συνεδρίασή μας παρακολουθούν από τα άνω δυτικά θεωρεία, αφού προηγουμένως συμμετείχαν στο εκπαιδευτικό πρόγραμμα «Εργαστήρι Δημοκρατίας», δεκαοκτώ μαθητές και μαθήτριες και ένας εκπαιδευτικός συνοδός τους από το 5ο Δημοτικό Σχολείο Κορωπίου. Η Βουλή τούς καλωσορίζει. Παρακαλώ να αρχίσει η καταμέτρηση και διαλογή.
ParlaMint-GR_2015-02-06-S1-commons.u6	Κυρίες και κύριοι συνάδελφοι, έχω την τιμή να ανακοινώσω στο Σώμα ότι τη συνεδρίασή μας παρακολουθούν από τα άνω δυτικά θεωρεία της Βουλής, αφού προηγουμένως ξεναγήθηκαν στην έκθεση της αίθουσας «ΕΛΕΥΘΕΡΙΟΣ ΒΕΝΙΖΕΛΟΣ» και ενημερώθηκαν για την ιστορία του κτηρίου και τον τρόπο οργάνωσης και λειτουργίας της Βουλής, πενήντα δύο μαθητές και μαθήτριες και τέσσερις εκπαιδευτικοί - συνοδοί τους από το 7ο Γενικό Λύκειο Ιωαννίνων. Η Βουλή τούς καλωσορίζει. Κυρίες και κύριοι συνάδελφοι, έχω την τιμή να ανακοινώσω το αποτέλεσμα της διεξαχθείσης μυστικής ψηφοφορίας για την εκλογή Προέδρου του Σώματος. Εψήφισαν συνολικά 298 Βουλευτές. Η κ. Ζωή Κωνσταντοπούλου έλαβε 235 ψήφους. Επίσης βρέθηκαν 61 λευκά ψηφοδέλτια και 2 άκυρα ψηφοδέλτια. Μάλιστα, η κ. Ζωή Κωνσταντοπούλου έκανε ρεκόρ ψήφων όλων των εποχών για εκλογή Προέδρου της Βουλής. Το προηγούμενο ρεκόρ, όπως γνωρίζετε, το είχε ο προηγούμενος Πρόεδρος κ. Μεϊμαράκης. Συνεπώς Πρόεδρος της Βουλής των Ελλήνων εκλέγεται η κ. Ζωή Κωνσταντοπούλου, την οποία συγχαίρω θερμά και παρακαλώ να έλθει στο Προεδρείο και να καταλάβει την Έδρα της Πρόεδρου.
ParlaMint-GR_2015-02-06-S1-commons.u7	Κυρίες και κύριοι Βουλευτές, κυρίες και κύριοι συνάδελφοι, θα σας μιλήσω από καρδιάς, με την ευθύτητα και με την ειλικρίνεια που αρμόζει στην τιμή και στην ευθύνη που συνοδεύουν το καθήκον που μου αναθέσατε, αλλά και στην τιμή και στην ευθύνη που συνοδεύει την εμπιστοσύνη που έδειξαν οι συμπολίτες μας στον καθένα και στην καθεμιά από εμάς. Βρισκόμαστε εδώ όχι γιατί το θέλησε η μοίρα ούτε γιατί το έφερε η τύχη, αλλά γιατί το επιλέξαμε και γιατί μας επέλεξαν και μας εξέλεξαν οι πολίτες αυτής της χώρας, ο λαός της πατρίδας μας, ο οποίος αγωνιά και αγωνίζεται για αξιοπρέπεια, δικαιοσύνη, ισότητα, δημοκρατία, ελευθερία, για αξίες και αγαθά που κατακτήθηκαν με αίμα, με θυσίες, με αγώνες ανεξίτηλα χαραγμένους στην ιστορία αυτού του τόπου, αξίες και αγαθά που σήμερα αμφισβητούνται ή περιστέλλονται με τον πλέον κυνικό τρόπο. Η Βουλή των Ελλήνων και των Ελληνίδων δεν είναι μόνο ο κορυφαίος θεσμός της δημοκρατίας στην πατρίδα μας. Είναι η έμψυχη έκφραση της λαϊκής κυριαρχίας, η θεσμική αποκρυστάλλωση της λαϊκής βούλησης και η ασπίδα της εθνικής ανεξαρτησίας και κυριαρχίας. Η εκλογή μας στο Κοινοβούλιο δεν μας προβιβάζει σε θέση εξουσίας, αλλά μας θέτει στην πρώτη γραμμή της ευθύνης. Γιατί ως εκλεγμένα μέλη της Εθνικής Αντιπροσωπείας δεν υπάρχουμε πια για τον εαυτό μας, αλλά ενσαρκώνουμε τη ζωντανή δύναμη της κοινοβουλευτικής δημοκρατίας, που κάθε εξουσία της πηγάζει από τον λαό, υπάρχει για τον λαό και ασκείται, σύμφωνα με το Σύνταγμα, μαζί με τον λαό. Εχθές, σε μία ιστορική συνεδρίαση της Βουλής, δόθηκαν για πρώτη φορά θρησκευτικός και πολιτικός όρκος. Περιεχόμενο του όρκου - με όποιον τύπο κι αν επέλεξε ο καθένας και η κάθε μία - ήταν η πίστη στην πατρίδα και τη δημοκρατία, ο σεβασμός στο Σύνταγμα και η ευσυνείδητη άσκηση των καθηκόντων μας. Το περιεχόμενο του όρκου αυτού σημαίνει πολλά παραπάνω από μια διαβεβαίωση. Σημαίνει την ενεργό υποχρέωση ο καθένας και η κάθε μια από εμάς, με το παράδειγμα, τις πρωτοβουλίες, τις ενστάσεις και τις αντιστάσεις του, με τη συμμετοχή, με τη σύμπραξη αλλά και με την κριτική, την αντίθεση, την αντίρρησή του και την ενεργό αντιπολίτευσή του, να δίνουμε περιεχόμενο στο δημοκρατικό πολίτευμα, να προστατεύουμε μέσα από τον θεσμικό μας ρόλο τα δικαιώματα και τις ελευθερίες κάθε ανθρώπινης ύπαρξης που αναπνέει σε αυτήν τη χώρα και βρίσκεται στην ευθύνη μας και να θωρακίζουμε τη διεθνή θέση της πατρίδας μας, η οποία είναι ισότιμος εταίρος και ιστορικό κράτος μέλος σε διεθνείς και ευρωπαϊκούς οργανισμούς και στην Ευρωπαϊκή Ένωση. Η σημερινή Βουλή, η πρώτη μεταμνημονιακή Βουλή, αυτήν στην οποία όλοι συμμετέχουμε, καλείται μαζί με τον ελληνικό λαό να γράψει ιστορία και να αποδείξει ότι η δημοκρατία και η λαϊκή κυριαρχία εξακολουθούν να αποτελούν αδιαπραγμάτευτη αξία στην Ευρώπη και τον κόσμο και ότι δεν υποτάσσονται σε συμφέροντα και υπολογισμούς που αντιστρατεύονται την κοινωνική ευημερία και προκοπή. Θέλω να ευχαριστήσω τον Πρωθυπουργό και την Κοινοβουλευτική Ομάδα του ΣΥΡΙΖΑ, που με τίμησαν με την εμπιστοσύνη τους για μια τόσο μεγάλη ευθύνη, καθώς και τον Πρόεδρο και την Κοινοβουλευτική Ομάδα των Ανεξαρτήτων Ελλήνων, που ως κυβερνητικός εταίρος στήριξαν αυτήν την επιλογή. Θέλω να ευχαριστήσω τον απερχόμενο Πρόεδρο της Βουλής, που με θεσμικό τρόπο ανέλαβε πρωτοβουλία για μία ουσιαστική διαδικασία παράδοσης και ενημέρωσης, που ξεκίνησε ήδη από την προηγούμενη εβδομάδα και θα συνεχιστεί. Θέλω επίσης να ευχαριστήσω και τον απερχόμενο Α΄ Αντιπρόεδρο, που έφερε με επιτυχία και υπευθυνότητα σε πέρας τη χθεσινή ιστορική συνεδρίαση αλλά και τη σημερινή. Θέλω να ευχαριστήσω τις Κοινοβουλευτικές Ομάδες και τους Βουλευτές που έδωσαν θετική ψήφο αλλά και όσους και όσες συμμετείχαν στη διαδικασία εκλογής και ψήφισαν διαφορετικά. Γιατί σημασία έχει πάνω από όλα η συμμετοχή, που αποτελεί εγγύηση δημοκρατικής λειτουργίας. Η καθολική συμμετοχή που καταγράφεται σε αυτές τις πρώτες, πανηγυρικές συνεδριάσεις της Βουλής πρέπει να αποτελέσει κοινή μας δέσμευση ότι θα συγκροτήσει το νέο υπόδειγμα μιας ζωντανής Βουλής, μιας Βουλής ζώσας και δρώσας, που διαβουλεύεται, νομοθετεί, ασκεί έλεγχο και κατακτά επάξια την εκτίμηση και τον σεβασμό της κοινωνίας, με τους Βουλευτές ενεργούς και κοινωνούς της κοινοβουλευτικής διαδικασίας, όχι απλούς χειροκροτητές κυβερνητικών ή αντιπολιτευτικών τοποθετήσεων, με τις επιτροπές πεδία ουσιαστικής νομοθετικής επεξεργασίας, ανοικτής στην κοινωνία και βελτιωτικής των κατατεθειμένων νομοσχεδίων, με ενθάρρυνση και διεύρυνση της λαϊκής και κοινωνικής συμμετοχής, μέσα από την ενίσχυση και παγίωση της αρχής της διαβούλευσης και της πρόσκλησης και ακρόασης κοινωνικών φορέων, αλλά και μέσα από νέες διαδικασίες και δυνατότητες νομοθετικής πρωτοβουλίας και κοινοβουλευτικού ελέγχου από την κοινωνία, για τις οποίες θα προταθούν αλλαγές στον Κανονισμό της Βουλής. Στη Βουλή αυτής της Συνόδου πρέπει να λειτουργήσει ουσιαστικά ο κοινοβουλευτικός έλεγχος, που δεν είναι μόνον εργαλείο αντιπολιτευτικού ελέγχου, αλλά είναι και εργαλείο κοινωνικού ελέγχου του κυβερνητικού έργου. Είμαι σίγουρη ότι πρώτος θα δώσει το παράδειγμα ο Πρωθυπουργός και θα ακολουθήσουν, βέβαια, οι Υπουργοί της Κυβέρνησης, που πρέπει να προσέρχονται και να απαντούν στις ερωτήσεις. Να απαντούν στις ερωτήσεις όλων των Βουλευτών, καθένας και καθεμιά από τους οποίους εκπροσωπεί το Έθνος. Στη Βουλή αυτής της Συνόδου δεν πρέπει να επαναληφθούν φαινόμενα εκφυλισμού της νομοθετικής λειτουργίας, όπως η κατάχρηση της διαδικασίας του κατεπείγοντος και των τροπολογιών. Αποτελεί δέσμευσή μου από τη θέση της Προέδρου της Βουλής ότι δεν θα γίνουν δεκτές εκπρόθεσμες τροπολογίες, ούτε άσχετες με το αντικείμενο των νομοσχεδίων διατάξεις, ούτε βέβαια νομοσχέδια εκατοντάδων χιλιάδων σελίδων χωρίς διάρθρωση ή πράξεις νομοθετικού περιεχομένου που δεν πληρούν τις συνταγματικές προϋποθέσεις. Αποτελεί δέσμευσή μου ότι αυτή η Βουλή θα εφαρμόσει τις αρχές και τους κανόνες της καλής νομοθέτησης, όπως προβλέπονται τόσο στο εσωτερικό όσο και στο υπερνομοθετικής ισχύος δίκαιο. Ταυτόχρονα, πιστεύω ακράδαντα ότι στην τήρηση αυτής της δέσμευσης θα είναι, πρώτα απ' όλα, αρωγοί και συμπαραστάτες τα μέλη της Κυβέρνησης και των Κοινοβουλευτικών Ομάδων που τη στηρίζουν, τιμώντας τους αγώνες που δώσαμε όλοι στην προηγούμενη Κοινοβουλευτική Περίοδο εναντίον τέτοιων πρακτικών, αλλά και εναντίον φωτογραφικών τροπολογιών που κηλίδωσαν την κοινοβουλευτική ιστορία. Αποτελεί δέσμευση η προστασία της αξιοπρέπειας και της τιμής των εργαζομένων στο Κοινοβούλιο έναντι πρακτικών αναξιοκρατίας και αδικίας, αλλά και έναντι τακτικών δαιμονοποίησής τους προς ενεργοποίηση κοινωνικών αυτοματισμών. Οι εργαζόμενοι της Βουλής δεν είναι τα εξιλαστήρια θύματα καμμίας εξουσίας και πρέπει να εργάζονται σε ένα περιβάλλον που τους εγγυάται σεβασμό, αναγνώριση του έργου τους, με αξιοκρατία, διαφάνεια και με κανόνες που θα είναι γνωστοί και σεβαστοί από όλους. Σεβασμό, όμως, δικαιούνται κατά την άσκηση των καθηκόντων τους και όλοι οι Βουλευτές που πρέπει να διευκολύνονται στο έργο τους, πρώτα απ' όλα, με αξιοπρεπείς συνθήκες εργασίας και λειτουργίας εντός της Βουλής. Θα σας αναφέρω ένα βιωματικό παράδειγμα, αυτό της Προκαταρκτικής επιτροπής για τη λίστα Λαγκάρντ, αυτής της κορυφαίας σημασίας υπόθεσης. Επί έξι μήνες οι Βουλευτές του ΣΥΡΙΖΑ - και όχι μόνον - συμμετείχαμε σε αυτήν την Επιτροπή από το πρωί έως το βράδυ, χωρίς να υπάρχει ούτε ιδιαίτερος χώρος για να συνεδριάσουμε, ούτε χώρος για να φυλάξουμε τα χιλιάδες έγγραφα της προδικασίας. Οι συνεργάτες μας μας περίμεναν ώρες ολόκληρες στα σκαλιά έξω από την αίθουσα συνεδρίασης. Με τον ίδιο τρόπο καλούνται οι Βουλευτές να ανταποκριθούν στην τεράστια ευθύνη που τους αναλογεί κατά την ενάσκηση των καθηκόντων τους στο νομοθετικό έργο και στον κοινοβουλευτικό έλεγχο. Την ίδια στιγμή, πολύ μεγάλα τμήματα του κτηρίου του Κοινοβουλίου καταλαμβάνονται για σκοπούς που δεν συνδέονται με το κοινοβουλευτικό έργο. Εδώ θέλω να είμαι σαφής. Προτεραιότητα σε αυτήν την Κοινοβουλευτική Περίοδο θα είναι η εξασφάλιση των προϋποθέσεων, ώστε όλες και όλοι οι Βουλευτές να μπορούν να μελετούν τα νομοσχέδια, να προετοιμάζονται κατάλληλα και να συμμετέχουν ισότιμα και ενεργά στην κοινοβουλευτική διαδικασία. Και αυτό θα αποτελέσει κριτήριο και για την κατανομή των χώρων εντός του Κοινοβουλίου αλλά και για την πρόβλεψη διαδικασιών που θα εγγυώνται τη δημοκρατική νομιμότητα στην κοινοβουλευτική λειτουργία. Έρχομαι στα ζητήματα διαφάνειας και ισονομίας. Η Βουλή δεν μπορεί να λειτουργεί ως πλυντήριο σκανδάλων και ως νεκροταφείο ποινικών δικογραφιών. Η ανάσυρση και διερεύνηση των υποθέσεων, που ενώ έχουν διαβιβαστεί στη Βουλή από τη δικαιοσύνη, αραχνιάζουν για μήνες ή και χρόνια στα συρτάρια, χωρίς καν να εξετάζονται, αποτελεί στοιχειώδες και θεμελιώδες δημοκρατικό καθήκον, αλλά και προϋπόθεση κοινωνικής συνοχής. Απευθύνομαι στο αίσθημα δικαίου όλων των Βουλευτών ως εκπροσώπων των πολιτών και σας καλώ να συμπράξουμε, για να δοθεί ένα τέλος σε αυτήν την ονειδιστική κατάσταση προνομιακής μεταχείρισης που έχει πλήξει βαριά το κύρος του Κοινοβουλίου. Τόσο μέσω των ήδη υπαρχουσών και αρμοδίων επιτροπών της Βουλής, όσο και με τη συγκρότηση των απαιτούμενων νέων οργάνων, με σχετική αλλαγή του Κανονισμού, είναι επιβεβλημένο η Βουλή να εγγυηθεί τη νομιμότητα, τη διαφάνεια και τη διερεύνηση όλων των εκκρεμών υποθέσεων, όποια και αν είναι τα ελεγχόμενα πρόσωπα, είτε πρόκειται για πολιτικά, κοινοβουλευτικά και κυβερνητικά πρόσωπα, είτε πρόκειται για εκπροσώπους οικονομικών συμφερόντων και εταιρειών διαφθορέων, όπως στις υποθέσεις της «SIEMENS» και των εξοπλιστικών. Να μη λησμονούμε ότι τέτοιες υποθέσεις ενεργοποιούν και διεθνείς υποχρεώσεις άλλων κρατών, σύμφωνα με το Διεθνές Θεσμικό Πλαίσιο κατά της διαφθοράς και ότι η χώρα μας δεν έχει εξαντλήσει το νομικό της οπλοστάσιο για την απόδοση δικαιοσύνης και αλήθειας αλλά και για την ανάκτηση των προϊόντων εγκλήματος. Τις διεθνείς αυτές υποχρεώσεις γνωρίζουν και οι εκπρόσωποι άλλων κυβερνήσεων, ώστε είναι εντελώς άστοχη και αβάσιμη η χθεσινή δήλωση του Γερμανού Υπουργού Οικονομικών, ότι κάθε χώρα κοιτάζει απλώς και μόνον τα του οίκου της. Η χώρα και ο λαός μας υπήρξαν θύματα μεγάλης κλίμακας διαφθοράς, που δεν περιορίζεται στα εθνικά σύνορα και δεν αφορά μόνον τον οίκο μας. Και είναι υποχρέωση και των ευρωπαϊκών κρατών να συμπράξουν για να καθαρίσουν τα του συλλογικού ευρωπαϊκού μας οίκου. Στο επίπεδο της διαφάνειας το μήνυμα σφαιρικής, αντικειμενικής, ποιοτικής και αχειραγώγητης ενημέρωσης πρέπει να εκπέμπεται κρυστάλλινο από το κανάλι της Βουλής. Ταυτόχρονα, είναι ζωτικής σημασίας οι πολίτες να έχουν πρόσβαση στην ενημέρωση για το κοινοβουλευτικό έργο, που είναι πλούσιο και αδικείται από πρακτικές που θέτουν σε πρώτο επίπεδο την παραπολιτική και σε τελευταίο την πολιτική. Από πλευράς Βουλής, θα υπάρξει συστηματοποίηση της επίσημης ενημέρωσης και διεύρυνση των διαπιστεύσεων και ελπίζω ότι αυτό θα σηματοδοτήσει και μία νέα σελίδα στην κοινοβουλευτική ενημέρωση. Έρχομαι στην πιο σημαντική κοινοβουλευτική πρωτοβουλία της περασμένης περιόδου, για την οποία νομίζω ότι όλοι και όλες οι Βουλευτές που συμμετείχαμε στην προηγούμενη περίοδο, μπορούμε να είμαστε περήφανοι. Τη σύσταση της Διακομματικής Επιτροπής της Βουλής για τη διεκδίκηση των γερμανικών αποζημιώσεων. Με πρωτοβουλία του Μανώλη Γλέζου και της Κοινοβουλευτικής Ομάδας του ΣΥΡΙΖΑ, αλλά με την ομόφωνη σύμπραξη όλων των Κοινοβουλευτικών Ομάδων, συστάθηκε η επιτροπή αυτή, που λειτούργησε υποδειγματικά υπό την προεδρία του κ. Τζαβάρα, αλλά δεν ολοκλήρωσε το έργο της, λόγω των παρεμβληθεισών εκλογών. Στην κοινοβουλευτική περίοδο που μόλις εγκαινιάσαμε, η Διακομματική Επιτροπή για τις γερμανικές αποζημιώσεις θα συγκροτηθεί τάχιστα και θα αναβαθμιστεί, προκειμένου να φέρει εις πέρας το εθνικό καθήκον αποτελεσματικής διεκδίκησης του ηθικού, ιστορικού και οικονομικού αυτού χρέους απέναντι στην πατρίδα μας, απέναντι στα θύματα της ναζιστικής θηριωδίας για την αποκατάσταση των καταστροφών, για την επιστροφή και αποπληρωμή του κατοχικού δανείου, για την αποζημίωση των θυμάτων και για την ανάκτηση των κλεμμένων αρχαιολογικών θησαυρών. Ως Πρόεδρος της Βουλής θα αναλάβω και προσωπικά όλες τις απαιτούμενες πρωτοβουλίες, ώστε αυτό το χρέος που επιβιώνει πάνω από εβδομήντα χρόνια να εξοφληθεί. Και θα είναι χαρά και τιμή να συμπράξουν γι' αυτόν τον ιστορικό και ευγενή στόχο όλες οι πτέρυγες της Βουλής. Ανάλογες πρωτοβουλίες θα αναληφθούν για την ενεργό και ουσιαστική συμβολή του ελληνικού Κοινοβουλίου στην προώθηση των ελληνικών διεκδικήσεων για τη διαγραφή του μεγαλύτερου μέρους του χρέους και την πρόβλεψη ρητρών ανάπτυξης και εγγυήσεων, αναχαίτισης της ανθρωπιστικής κρίσης και ανακούφισης του λαού μας. Η κοινοβουλευτική διπλωματία δεν είναι εθιμοτυπία ούτε δημόσιες σχέσεις. Είναι πολύτιμο εργαλείο, επιβεβλημένο να ενεργοποιηθεί τόσο σε επίπεδο Προέδρου της Βουλής όσο και σε επίπεδο επιτροπών διεθνών σχέσεων, αλλά και κοινοβουλευτικών επιτροπών φιλίας στις οποίες συμμετέχουν όλοι οι Βουλευτές, ώστε η ελληνική υπόθεση, το αίτημα μιας δίκαιης και επωφελούς λύσης για τον λαό μας, με διαγραφή χρέους και moratorium αποπληρωμών, να αποτελέσει το αντικείμενο μιας ζωντανής διακοινοβουλευτικής καμπάνιας διεκδίκησης που θα στηρίζεται στη ζώσα ενημέρωση των άλλων κοινοβουλίων και κοινοβουλευτικών συνελεύσεων αλλά και των ευρωπαϊκών λαών που ήδη ενεργοποιούνται αλληλέγγυα προς τον λαό μας. Αντίστοιχα, η Βουλή πρέπει να επανασυνδεθεί με τον πολιτισμό, με την παιδεία και με τη νέα γενιά. Προς αυτήν την κατεύθυνση θα υπάρξει ενεργοποίηση και αξιοποίηση του Ιδρύματος της Βουλής. Μιλώντας για τη νέα γενιά, αισθάνομαι την υποχρέωση να θυμίσω ότι περίπου εκατό χιλιάδες νέοι και νέες δεκαοκτώ ετών δεν ψήφισαν στις εκλογές ενώ είχαν το δικαίωμα. Αυτό δεν επιτρέπεται να ξανασυμβεί. Οι Βουλευτές που συμμετέχουμε σε αυτήν τη Βουλή αντιπροσωπεύουμε και αυτούς τους πολίτες και οφείλουμε να εγγυηθούμε ότι ποτέ ξανά οι πιο νέοι ψηφοφόροι δεν θα αποκλειστούν από τη δημοκρατική διαδικασία. Κυρίες και κύριοι Βουλευτές, κυρίες και κύριοι συνάδελφοι, μέσα σε αυτήν εδώ την Αίθουσα άλλοι ξεκινούν τώρα το πιο ωραίο ταξίδι και την πιο μεγάλη αποστολή και άλλοι έχουμε ήδη εγγράψει μικρές ή μεγαλύτερες εμπειρίες ζωής που θα μας συνοδεύουν. Από τον καθένα και από την καθεμιά μας εξαρτάται να γράψουμε τις πιο λαμπρές σελίδες της σύγχρονης κοινοβουλευτικής ιστορίας σε αυτήν τη συγκυρία που η κοινωνία ακουμπά τις ελπίδες της επάνω μας, αλλά και ενεργοποιείται και κινητοποιείται διεκδικητικά. Την ιστορία γράφουν οι λαοί όταν ελπίζουν, αισιοδοξούν, αμφισβητούν, παλεύουν, διεκδικούν. Την ιστορία γράφουν και οι πολιτικές ηγεσίες και οι εκπρόσωποι των λαών, τα κοινοβούλια όταν ορθώνονται στο ύψος της ευθύνης τους και υψώνονται ως τείχος προστασίας της κοινωνίας. Τα δημοκρατικά αντανακλαστικά του λαού μας είναι ενεργά και εκφράζονται ολοένα και πιο καθαρά, με κρυστάλλινη αναφορά στους ιστορικούς αγώνες του λαού μας, της εθνικής αντίστασης, της Αριστεράς, του φοιτητικού κινήματος, της αντιδικτατορικής πάλης, των κοινωνικών κινημάτων. Ολοένα και περισσότεροι συνειδητοποιούν ότι δεν θέλουν να ζήσουν τη ζωή τους σκυφτοί ούτε να αφήσουν κληρονομιά στα παιδιά τους μία νέα οικονομική σκλαβιά να τα πλακώνει. Οι άνθρωποι χαμογελούν ξανά τις τελευταίες μέρες. Ανακτούν το πείσμα, την αυτοπεποίθησή τους, την αξιοπρέπειά τους. Διεκδικούν να είναι μέρος της ιστορίας και όχι θεατές της και συγκεντρώνονται στις πλατείες, διαδηλώνοντας για πανανθρώπινες αρχές και αξίες, όπως έκαναν χθες βράδυ χιλιάδες πολίτες στην Αθήνα, αλλά και σε άλλες ευρωπαϊκές πρωτεύουσες. Ολόκληρη η Ευρώπη, ολόκληρη η υφήλιος κοιτά την Ελλάδα με ελπίδα, γιατί γνωρίζουν ότι η αναγνώριση των δικαίων και η ανακούφιση του ελληνικού λαού θα είναι μία νίκη των ανθρώπων απέναντι στις οικονομικές απολυταρχίες και στις νέες τυραννίες των τραπεζών, των αγορών, των νέων ολιγαρχιών που αποσκοπούν να αντικαταστήσουν τη δημοκρατία. Η Βουλή των Ελλήνων και των Ελληνίδων μπροστά στις ιστορικές προκλήσεις, αλλά και τις δοκιμασίες ας έχει ως οδηγό το ακροτελεύτιο άρθρο του Συντάγματος, το άρθρο 120 που λέει σήμερα το ίδιο που έλεγε παλαιότερα το άρθρο 114, το «ένα - ένα - τέσσερα» των δημοκρατικών αγώνων: «Ο σεβασμός στο Σύνταγμα και στους νόμους που συμφωνούν με αυτό και η αφοσίωση στην πατρίδα και τη δημοκρατία αποτελούν θεμελιώδη υποχρέωση όλων των Ελλήνων. Η τήρηση του Συντάγματος επαφίεται στον πατριωτισμό των Ελλήνων που δικαιούνται και υποχρεούνται να αντιστέκονται με κάθε μέσο εναντίον οποιουδήποτε επιχειρεί να το καταλύσει με τη βία». Σε αυτόν τον συνταγματικό, δημοκρατικό πατριωτισμό από τον οποίο εμφορείται ιστορικά η ελληνική κοινωνία και με τον οποίο είναι θεσμικά εμποτισμένο το ελληνικό Κοινοβούλιο πρέπει να ξέρει ότι θα προσκρούσει όποιος επιχειρήσει να εκβιάσει τον λαό μας και να παρακάμψει τη δημοκρατία στον τόπο μας. Σας ευχαριστώ. Πριν προβώ στην περαίωση της συνεδρίασης έχω να κάνω και μία παρατήρηση: Η θέση του Προεδρείου δεν είναι φτιαγμένη για αριστερόχειρες - δεν είπα για Αριστερούς. Κυρίες και κύριοι συνάδελφοι, παρακαλώ το Σώμα να εξουσιοδοτήσει το Προεδρείο για την υπ' ευθύνη του επικύρωση των Πρακτικών της σημερινής συνεδριάσεως.
ParlaMint-GR_2015-02-06-S1-commons.u8	Το Σώμα παρέσχε τη ζητηθείσα εξουσιοδότηση. Κυρίες και κύριοι συνάδελφοι, σας ενημερώνω ότι σήμερα στις 18.30΄ θα συνεδριάσει ξανά η Ολομέλεια, προκειμένου να διεξαχθεί η εκλογή των Αντιπροέδρων, των Κοσμητόρων και των Γραμματέων του Σώματος. Κυρίες και κύριοι συνάδελφοι, δέχεστε στο σημείο αυτό να λύσουμε τη συνεδρίαση;
ParlaMint-GR_2015-02-06-S1-commons.u9	Με τη συναίνεση του Σώματος και ώρα 12.45΄ λύεται η συνεδρίαση για σήμερα Παρασκευή 6 Φεβρουαρίου 2015 και ώρα 18.30΄, με αντικείμενο εργασιών του Σώματος: εκλογή Αντιπροέδρων, Κοσμητόρων και Γραμματέων του Σώματος, σύμφωνα με την ειδική ημερήσια διάταξη που θα διανεμηθεί.
