ParlaMint-GR_2015-02-18-S1-commons.u1	Κυρίες και κύριοι συνάδελφοι, καλησπέρα, αρχίζει η συνεδρίαση. Εισερχόμαστε στην ΕΙΔΙΚΗ ΗΜΕΡΗΣΙΑ ΔΙΑΤΑΞΗ ΤΗΣ ΟΛΟΜΕΛΕΙΑΣ ΤΗΣ ΒΟΥΛΗΣ Μοναδικό θέμα της αποψινής συνεδρίασης είναι, σύμφωνα με την ειδική ημερήσια διάταξη της 16ης Φεβρουαρίου 2015, η εκλογή Προέδρου της Δημοκρατίας με ονομαστική ψηφοφορία, σύμφωνα με τις διατάξεις του άρθρου 32, παράγραφος 1, 2, 4 και 5 του Συντάγματος και τις οικείες διατάξεις του Κανονισμού της Βουλής, δεδομένου ότι κατά τη διεξαχθείσα στις 29 Δεκεμβρίου 2014 τρίτη ψηφοφορία κατά την προηγούμενη Βουλευτική Σύνοδο δεν επετεύχθη εκλογή Προέδρου, διότι δεν συγκεντρώθηκε η απαιτούμενη από το Σύνταγμα πλειοψηφία των 3/5 του συνολικού αριθμού των Βουλευτών. Έτσι, σύμφωνα με τις συνταγματικές προβλέψεις, διαλύθηκε η Βουλή και προκηρύχθηκαν εκλογές, από τις οποίες ανεδείχθη η παρούσα Βουλή. Για τη διεξαγωγή της διαδικασίας ενώπιον της νέας Βουλής εφαρμόζονται οι διατάξεις των παραγράφων 4 και 5 του άρθρου 32 του Συντάγματος, τις οποίες θα σας διαβάσω. Είναι η δεύτερη φορά στη μεταπολιτευτική ιστορία που εφαρμόζεται αυτή η διαδικασία και έχει μια σημασία να την υπενθυμίζουμε και για τους πολίτες. Αν δεν επιτευχθεί ούτε και στην τρίτη ψηφοφορία η αυξημένη πλειοψηφία, που ορίζεται στην προηγούμενη παράγραφο, η Βουλή διαλύεται μέσα σε δέκα ημέρες από την ψηφοφορία και προκηρύσσεται εκλογή για ανάδειξη νέας Βουλής. H Βουλή που αναδεικνύεται από τις νέες εκλογές, αμέσως μόλις συγκροτηθεί σε Σώμα, εκλέγει με ονομαστική ψηφοφορία Πρόεδρο της Δημοκρατίας με την πλειοψηφία των 3/5 του όλου αριθμού των Βουλευτών, δηλαδή με 180 Βουλευτές. Αν δεν επιτευχθεί η πλειοψηφία αυτή, η ψηφοφορία επαναλαμβάνεται μέσα σε πέντε ημέρες και εκλέγεται Πρόεδρος της Δημοκρατίας εκείνος που συγκέντρωσε την απόλυτη πλειοψηφία του όλου αριθμού των Βουλευτών. Αν δεν επιτευχθεί ούτε αυτή η πλειοψηφία, η ψηφοφορία επαναλαμβάνεται ακόμη μία φορά, ύστερα από πέντε ημέρες, μεταξύ των δύο προσώπων που πλειοψήφησαν και θεωρείται ότι έχει εκλεγεί Πρόεδρος της Δημοκρατίας εκείνος που συγκέντρωσε τη σχετική πλειοψηφία. Για το «αμέσως», το οποίο ορίζει η παράγραφος 4 του άρθρου 32, υπάρχει εξειδίκευση στην παράγραφο 5 του άρθρου 32, που ορίζει ότι, αν η Βουλή έχει διαλυθεί με οποιονδήποτε τρόπο, η εκλογή του Προέδρου της Δημοκρατίας αναβάλλεται ώσπου να συγκροτηθεί σε Σώμα η νέα Βουλή και μέσα σε είκοσι ημέρες, το αργότερο, από τη συγκρότησή της, σύμφωνα με όσα ορίζονται στις παραγράφους 3 και 4, αφού τηρηθούν και οι ορισμοί της παραγράφου 1 του άρθρου 34. Επομένως το απώτατο όριο που θέτει το Σύνταγμα για τη διεξαγωγή της διαδικασίας είναι είκοσι ημέρες από τη συγκρότηση σε Σώμα της νέας Βουλής. Υπενθυμίζω ότι η παρούσα Βουλή συγκροτήθηκε σε Σώμα στις 5 Φεβρουαρίου του 2015. Επίσης, για την ιστορία, να υπενθυμίσω ότι η ίδια ερμηνεία για το «αμέσως» προκρίθηκε και το 1990, στο μοναδικό ιστορικό προηγούμενο εφαρμογής αυτών των διατάξεων, οπότε και τότε προηγήθηκαν οι προγραμματικές δηλώσεις της κυβέρνησης και διεξήχθη η πρώτη ψηφοφορία στις 30 Απριλίου και η δεύτερη και τελική στις 5 Μαΐου του 1990, μετά από εκλογές που είχαν διενεργηθεί στις 8 Απριλίου του 1990. Για τη σημερινή διαδικασία εφαρμόζονται τα άρθρα 50 και 51 του Κανονισμού της Βουλής, που ορίζουν ότι η ειδική ημερήσια διάταξη συντάσσεται για την Ολομέλεια της Βουλής για τα θέματα που καθορίζονται από το άρθρο 51 παράγραφος 3 και 4. H ημερήσια διάταξη διανέμεται στους Boυλευτές και αναρτάται στον πίνακα ανακοινώσεων της Boυλής τουλάχιστον δύο ημέρες πριν από την ημερομηνία της συνεδρίασης που ορίζεται σ' αυτήν. Αυτά είναι τα εφαρμοζόμενα άρθρα και δεν τυγχάνει εφαρμογής το άρθρο 140 παράγραφος 3 του Κανονισμού της Βουλής, που προβλέπει ανακοίνωση της ημερήσιας διάταξης πέντε πλήρεις ημέρες πριν, διότι αυτό το άρθρο ρητώς παραπέμπει στη διαδικασία που ακολουθήθηκε από την προηγούμενη Βουλή, δηλαδή στη διαδικασία του άρθρου 32 παράγραφος 3 του Συντάγματος. Για την εκλογή του Προέδρου της Δημοκρατίας εφαρμόζονται οι διατάξεις του άρθρου 140 του Κανονισμού της Βουλής παράγραφοι 1, 4, 5, 6, 7 και 8, τις οποίες θα σας διαβάσω: Η εκλογή του Προέδρου της Δημοκρατίας από τη Βουλή ενεργείται με ονομαστική ψηφοφορία και σε ειδική συνεδρίαση, που συγκαλείται από τον Πρόεδρο της Βουλής. Της εκλογής του Προέδρου της Δημοκρατίας δεν προηγείται συζήτηση. Η Βουλή ψηφίζει ύστερα από προτάσεις, που μπορούν να γίνουν μόνο από τις Κοινοβουλευτικές Ομάδες. Δικαίωμα πρότασης έχει επίσης και η ομάδα Ανεξαρτήτων Βουλευτών, που εν προκειμένω δεν υπάρχει. Άλλες υποψηφιότητες, μη προερχόμενες δηλαδή από τις Κοινοβουλευτικές Ομάδες, δεν ανακοινώνονται στη Βουλή. Η ονομαστική ψηφοφορία για την εκλογή Προέδρου της Δημοκρατίας διεξάγεται πάντοτε με ονομαστική κλήση. Ο Πρόεδρος καλεί έναν Βουλευτή από τη Συμπολίτευση και έναν από την Αντιπολίτευση, για να εκφωνήσουν τον κατάλογο των Βουλευτών και να καταμετρήσουν τις ψήφους. Κάθε Βουλευτής, μετά την ονομαστική κλήση του - προσέξτε, σας παρακαλώ, γιατί έτσι θα κληθείτε να ψηφίσετε - , αναφέρει το όνομα της προτίμησής του, ενώ οι ψηφολέκτες σημειώνουν, καθένας χωριστά, την ψήφο κάθε Βουλευτή. Βουλευτές που δεν επιθυμούν να εκφράσουν την προτίμησή τους υπέρ ορισμένου προσώπου, δηλώνουν «ΠΑΡΩΝ» ή «ΠΑΡΟΥΣΑ». Σε καμμία περίπτωση δεν επιτρέπεται αιτιολόγηση της ψήφου και εφαρμόζεται αναλογικά το άρθρο 72 παράγραφος 8. Μετά το πέρας της ονομαστικής ψηφοφορίας συντάσσεται Πρακτικό, στο οποίο καταχωρίζονται τα ονόματα των παρόντων και των απόντων Βουλευτών, η ψήφος καθενός, κατά την προηγούμενη διάταξη, καθώς και το αποτέλεσμα της ψηφοφορίας. Το Πρακτικό ψηφοφορίας υπογράφεται από τους ψηφολέκτες, τον Πρόεδρο και τους Γραμματείς της Βουλής και καταχωρίζεται στα Πρακτικά. Πρόεδρος της Δημοκρατίας εκλέγεται όποιος συγκεντρώσει την - κατά το άρθρο 32, παράγραφος 4 πλέον, του Συντάγματος - πλειοψηφία. Έχω την τιμή να σας ανακοινώσω ότι, σύμφωνα με το άρθρο 140 του Κανονισμού της Βουλής, έχουν αποσταλεί στην Πρόεδρο της Βουλής προτάσεις για τον Πρόεδρο της Δημοκρατίας. Ειδικότερα, έχουν υποβληθεί οι εξής προτάσεις: Η πρόταση της Κοινοβουλευτικής Ομάδας του ΣΥΡΙΖΑ, για την υποψηφιότητα του κ. Προκόπη Παυλόπουλου για το αξίωμα του Προέδρου της Δημοκρατίας. Η πρόταση της Κοινοβουλευτικής Ομάδας των Ανεξαρτήτων Ελλήνων, για την υποψηφιότητα του κ. Προκόπη Παυλόπουλου για το αξίωμα του Προέδρου της Δημοκρατίας. Η πρόταση της Κοινοβουλευτικής Ομάδας του Ποταμιού, για την υποψηφιότητα του κ. Νίκου Αλιβιζάτου για το αξίωμα του Προέδρου της Δημοκρατίας. Η πρόταση της Κοινοβουλευτικής Ομάδας του ΠΑΣΟΚ, για την υποψηφιότητα του κ. Νίκου Αλιβιζάτου για το αξίωμα του Προέδρου της Δημοκρατίας. Συνεπώς έχουμε τέσσερις προτάσεις οι οποίες αποτυπώνονται στις οικείες επιστολές, οι οποίες θα κατατεθούν στα Πρακτικά και θα αποτελέσουν αναπόσπαστο μέρος των Πρακτικών της συνεδρίασης.
ParlaMint-GR_2015-02-18-S1-commons.u2	Σύμφωνα με τις προτάσεις αυτές υπάρχουν δύο υποψηφιότητες. Η υποψηφιότητα του κ. Προκόπη Παυλόπουλου, που προτείνεται από τις Κοινοβουλευτικές Ομάδες του ΣΥΡΙΖΑ και των Ανεξαρτήτων Ελλήνων και η υποψηφιότητα του κ. Νίκου Αλιβιζάτου, που προτείνεται από τις Κοινοβουλευτικές Ομάδες του Ποταμιού και του ΠΑΣΟΚ. Η διαδικασία η οποία θα ακολουθηθεί είναι εκείνη που ανακοινώθηκε προηγουμένως. Συνεπώς, θα κληθούν επί του καταλόγου δύο Βουλευτές, οι οποίοι θα εκφωνήσουν τα ονόματα των συναδέλφων και θα καταμετρήσουν τις ψήφους, δηλαδή θα επιτελέσουν καθήκοντα ψηφολέκτη μέχρι το τέλος της ψηφοφορίας. Ο Κανονισμός επιβάλλει να είναι ένας Βουλευτής από τη Συμπολίτευση και ένας Βουλευτής από την Αντιπολίτευση. Κατόπιν αυτού, καλούνται επί του καταλόγου και σύμφωνα με τις προτάσεις των Κοινοβουλευτικών Ομάδων, ο κ. Δημήτριος Γάκης από τον ΣΥΡΙΖΑ και ο κ. Απόστολος Βεσυρόπουλος από τη Νέα Δημοκρατία. Καλούνται να καταλάβουν θέσεις εκ δεξιών της Προέδρου. Θα παρακαλούσα, επίσης, να καταλάβει θέση και ένας ή μία εκ των Γραμματέων της Βουλής, οι οποίοι παρακαλούνται να παραμείνουν μέχρι το πέρας της ψηφοφορίας, διότι θα υπογράψουν και το σχετικό Πρακτικό. Σας ενημερώνω για τη διαδικασία που θα ακολουθηθεί: Κάθε Βουλευτής που θα ακούει το όνομά του ή το όνομά της θα εγείρεται από τη θέση του και θα αναφέρει ευκρινώς την προτίμησή του, δηλαδή το ονοματεπώνυμο του προτεινόμενου ως υποψηφίου Προέδρου της Δημοκρατίας, τον οποίον υπερψηφίζει ή, εάν δεν επιθυμεί να δηλώσει προτίμηση για έναν εκ των δύο υποψηφίων, θα δηλώνει «ΠΑΡΩΝ» ή «ΠΑΡΟΥΣΑ». Οι ψηφολέκτες θα καταχωρίζουν, καθένας χωριστά, την εκφρασθείσα προτίμηση των συναδέλφων στην ειδική στήλη του καταλόγου και έναντι του ονόματος του ψηφίσαντος ή της ψηφισάσης συναδέλφου. Η εκφώνηση του καταλόγου θα γίνεται σε αργό ρυθμό, ώστε να δίνεται χρόνος για την ακριβή σημείωση της προτίμησης κάθε συναδέλφου. Στο τέλος της ψηφοφορίας οι ψηφολέκτες θα συγκεντρώσουν από τις ειδικές στήλες, στις οποίες διακρίνεται ο ονομαστικός κατάλογος της ψηφοφορίας, το εξαγόμενο αποτέλεσμα ως προς τους προτεινόμενους, καθώς και τις ψήφους με την ένδειξη «ΠΑΡΩΝ» και θα ακολουθηθεί η διαδικασία την οποία ανακοίνωσα προηγουμένως. Παρακαλώ πολύ τους κυρίους ψηφολέκτες να προβούν στην ανάγνωση του καταλόγου. Θα παρακαλέσω πολύ τον κάθε συνάδελφο και την καθεμία συνάδελφο που εγείρεται για να δηλώσει την προτίμησή του, να ανοίγει το μικρόφωνο για να ακούγεται ευκρινώς, ώστε να γίνεται σωστά η καταχώριση της ψήφου. Παρακαλώ να αρχίσει η εκφώνηση του καταλόγου.
ParlaMint-GR_2015-02-18-S1-commons.u3	Υπάρχει συνάδελφος που δεν άκουσε το όνομά του; Ουδείς. Κυρίες και κύριοι συνάδελφοι, θα ήθελα να σας ενημερώσω ότι έχουν περιέλθει στο Προεδρείο τηλεομοιοτυπίες(φαξ), σύμφωνα με το άρθρο 70Α του Κανονισμού της Βουλής, με τις οποίες γνωστοποιούν την ψήφο τους. Η πρώτη τηλεομοιοτυπία προέρχεται από τον κ. Αλέξανδρο Κοντό και μας γνωρίζει ότι, ευρισκόμενος στο εξωτερικό, αδυνατεί να παρευρεθεί στη σημερινή ονομαστική ψηφοφορία και επιθυμεί διά της παρούσης να δηλώσει ότι, εάν ήταν σε θέση να ψηφίσει στη σημερινή ονομαστική ψηφοφορία, με αντικείμενο την εκλογή Προέδρου της Δημοκρατίας, θα ψήφιζε Προκόπη Παυλόπουλο. Ταυτόσημου περιεχομένου είναι η επιστολή του κ. Σάββα Αναστασιάδη, που μας γνωρίζει ότι, ευρισκόμενος στο εξωτερικό, αδυνατεί να παρευρεθεί στη σημερινή ονομαστική ψηφοφορία και επιθυμεί να δηλώσει ότι, εάν ήταν σε θέση να ψηφίσει, θα ψήφιζε Προκόπη Παυλόπουλο. Οι επιστολές αυτές καταχωρίζονται στα Πρακτικά, ωστόσο καμμία από τις δύο δεν προσμετράται στην εξαγωγή αποτελέσματος και είναι απλώς ενδεικτικές της πρόθεσης ψήφου. Θα ήθελα να παρακαλέσω στο μέλλον, όταν οι συνάδελφοι δηλώνουν απόντες στο εξωτερικό, να μη γράφουν τις επιστολές τους από την Αθήνα.
ParlaMint-GR_2015-02-18-S1-commons.u4	Κυρίες και κύριοι συνάδελφοι, κηρύσσεται περαιωμένη η ψηφοφορία και παρακαλώ τους κυρίους ψηφολέκτες να προβούν στην καταμέτρηση των ψήφων και την εξαγωγή του αποτελέσματος.
ParlaMint-GR_2015-02-18-S1-commons.u5	Κυρίες και κύριοι συνάδελφοι, ολοκληρώθηκε η καταμέτρηση των ψήφων. Έχω την τιμή να σας ανακοινώσω το αποτέλεσμα της διεξαχθείσης φανερής ονομαστικής ψηφοφορίας για την εκλογή Προέδρου της Ελληνικής Δημοκρατίας. Ψήφισαν συνολικά 295 Βουλευτές. Απόντες ήταν 5 Βουλευτές. Υπέρ της υποψηφιότητας του κ. Προκόπη Παυλόπουλου ψήφισαν 233 Βουλευτές. Υπέρ της υποψηφιότητας του κ. Νίκου Αλιβιζάτου ψήφισαν 30 Βουλευτές. «ΠΑΡΩΝ» ψήφισαν 32 Βουλευτές, σύμφωνα με το παρακάτω πρωτόκολλο φανερής ονομαστικής ψηφοφορίας:
ParlaMint-GR_2015-02-18-S1-commons.u6	Επομένως από το αποτέλεσμα που ανακοινώθηκε διαπιστώνεται ότι, σύμφωνα με το άρθρο 32 παράγραφος 4 του Συντάγματος, Πρόεδρος της Δημοκρατίας εκλέγεται ο κ. Προκόπης Παυλόπουλος, η υποψηφιότητα του οποίου συγκέντρωσε την αυξημένη πλειοψηφία των 3/5 του συνολικού αριθμού των Βουλευτών. Επομένως σήμερα ολοκληρώθηκε με επιτυχία η εκλογή Προέδρου της Δημοκρατίας. Κυρίες και κύριοι συνάδελφοι, θα ήθελα να ζητήσω την έγκριση της Βουλής, προκειμένου το Προεδρείο της Βουλής εξ ονόματος ολόκληρου του Σώματος να επισκεφθεί τον εκλεγέντα Πρόεδρο της Δημοκρατίας και να του αναγγείλει το αποτέλεσμα της ψηφοφορίας και την εκλογή του. Παρέχει η Βουλή τη ζητηθείσα εξουσιοδότηση;
ParlaMint-GR_2015-02-18-S1-commons.u7	Η Βουλή παρέσχε τη ζητηθείσα εξουσιοδότηση. Σύμφωνα με το άρθρο 33 παράγραφος 2 του Συντάγματος ο Πρόεδρος της Δημοκρατίας, πριν αναλάβει την άσκηση των καθηκόντων του, θα δώσει ενώπιον της Βουλής τον οριζόμενο από το Σύνταγμα όρκο, με την εκπνοή της θητείας του Προέδρου της Δημοκρατίας που απέρχεται. Θα παρακαλούσα το Σώμα να εξουσιοδοτήσει το Προεδρείο για την υπ' ευθύνη του επικύρωση των Πρακτικών της σημερινής συνεδρίασης. Παρέχει η Βουλή τη ζητηθείσα εξουσιοδότηση;
ParlaMint-GR_2015-02-18-S1-commons.u8	Η Βουλή παρέσχε τη ζητηθείσα εξουσιοδότηση. Στο σημείο αυτό θα ήθελα να σας ανακοινώσω ότι το Προεδρείο της Βουλής θα αναχωρήσει από τη Βουλή μετά την υπογραφή των σχετικών Πρακτικών στις 21: 45΄, προκειμένου να μεταβεί στο γραφείο του κ. Παυλόπουλου, για να γίνει η σχετική ανακοίνωση του αποτελέσματος. Κυρίες και κύριοι συνάδελφοι, δέχεστε στο σημείο αυτό να λύσουμε τη συνεδρίαση;
ParlaMint-GR_2015-02-18-S1-commons.u9	Με τη συναίνεση του Σώματος και ώρα 20.58΄ λύεται η συνεδρίαση.
