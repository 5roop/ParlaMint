ParlaMint-HU_2018-10-24-urgent_question-AC8_2943	[[SZÉKELY SÁNDOR (DK):]] Köszönöm szépen a szót. Tisztelt Miniszter Úr! Bismarck óta tudjuk, hogy politikusok háborúban vagy választások előtt szokták a legnagyobbat hazudni. Önök már 8 éve háborúban vannak, és folyamatosan hazudnak, gyakorlatilag gyártják a hazugságokat. Az egyik legnagyobb termékük az, hogy a magyar embereknek a bérei szárnyalnak, és az átlagbéreik például 320 ezer forint körül vannak, holott a valóságbolygón mindenki tudja, hogy jó, ha ez a szám 200-220 ezer forint. De a valóságnak a szilánkjai nem tartották vissza önöket, hogy megszavazzák azokat az adótörvényeket, amelyek kivezették a béren kívüli juttatásokat a magyar dolgozóknak a fizetéséből, így aztán önök 4 millió ember zsebében turkálnak, és kivettek onnan nettó 25-30 százalék bevételt. Hogy nevesítsük a dolgot, például az Audiban dolgozó embereknél ez havi 30 ezer forint lesz 2019. január 1-jétől. De még ez mind semmi, hiszen a megmaradt kafetériát is az emberek nem arra költhetik, amire úgy nagy általánosságban, hanem étteremre, vendégházra, fürdőre, hiszen önök azt gondolják, hogy a magyar dolgozók erre költik a béren kívüli juttatásokat. Persze ez nem igaz: a magyar emberek általában ételt, tanszert és bérleteket vásároltak ezekből a juttatásokból. De hát honnan tudhatnák önök ezt, hiszen önök nem szolidárisak ezzel az országgal. Mostanában olyan híreket hallunk szakszervezeti vezetőktől, hogy esetleg mégis módosítanak az adótörvényen még idén, és ezért kérdezem a miniszter urat, hogy tervezik-e vagy lehetővé kívánják-e tenni, hogy a béren kívüli juttatás, a kafetéria mégse bérjövedelemként adózzék. Megtisztelő válaszát ezúttal nemcsak én várom, hanem 4 millió másik munkavállaló. Köszönöm szépen [[Taps az ellenzék soraiból.]]
ParlaMint-HU_2018-10-24-urgent_question-AC8_2944	[[BANGÓNÉ BORBÉLY ILDIKÓ (MSZP):]] Köszönöm szépen, elnök úr. Tisztelt Miniszter Úr! Tisztelt Képviselőtársak! Ma kijelenthetjük, hogy Magyarországon a magas vérnyomás népbetegségnek számít. A felnőtt lakosságnak közel 42 százalékát érinti, a 8,3 millió felnőtt lakosból 3,5 millió emberről beszélünk. Nyáron robbant a hír, hogy 200 ezerre tehető azoknak a betegeknek a száma, akik rákkeltő anyaggal szennyezett gyógyszert szedtek, akár éveken keresztül. Többször tettem fel írásbeli kérdést, hogy kit terhel ezért a felelősség, a kormányzat folyamatosan a gyártó cégre terelte a figyelmet, a mai napig nem kaptam a kérdéseimre választ, viszont a feljelentést én megtettem. A kormány azt mondta, hogy kivonják a forgalomból ami helyes is ezeket a rákkeltő gyógyszereket, csak képzeljék el, hogy azóta mi történt! Magyarországon több millió emberről beszélünk, aki magasvérnyomás-betegséggel kapcsolatban gyógyszert szed napi szinten. Ma odáig jutottunk, hogy a kivont gyógyszerek kapcsán óriási hiány alakult ki Magyarországon a vérnyomáscsökkentőkből. Folyamatosan mondták, hogy nem lehet azonnal abbahagyni ezeknek a gyógyszereknek a szedését, mivel veszélyessé válhat a betegeknek, ha abbahagyják, csak, tisztelt képviselőtársaim, tisztelt miniszter úr, a patikákban nincs vérnyomáscsökkentő. Az ember elmegy kiváltani a gyógyszerét, és azzal szembesül, hogy nem tudja kiváltani, mert közlik településről településre, bár utána Budapesten is megpróbáltam, és közölték, hogy országos a hiány, és azt mondták, hogy helyettesítő gyógyszert lehet alkalmazni, de azt is csak korlátozott mennyiségben. Választ nem tudtam arra kapni, hogy mikor fog ez a probléma megoldódni. Tisztelt Miniszter Úr! Arra szeretnék választ kapni, hogy mi fog történni ezzel a több millió magyar szívbeteggel, hogyan fogja a kormány ezt a problémát megoldani. Három hónapra tud gyógyszert kiváltani, aki ma vérnyomáscsökkentőt szed [[Az elnök a csengő megkocogtatásával jelzi az időkeret leteltét.]] Mi fog ezekkel a betegekkel történni? Várom a megtisztelő válaszát [[Taps az MSZP soraiban.]]
ParlaMint-HU_2018-10-24-urgent_question-AC8_2956	[[DR. VEJKEY IMRE (KDNP):]] Köszönöm a szót, elnök úr. Tisztelt Államtitkár Úr! A fiatalok jövőnk letéteményesei, ezért mindent meg kell tennünk boldogulásuk érdekében. A kormány folyamatosan bővíti azon támogatások, lehetőségek körét, amelyek a fiatalok családalapítását, otthonteremtését, nyelv- vagy továbbtanulását, munkában történő elhelyezkedését segítik. Ha az idei évből emelünk ki néhány támogatást, nem feledkezhetünk meg arról, hogy januártól minden 30 év alatti fiatalnak utólagosan megtéríti a kormány egy sikeres közép- vagy felsőfokú komplex nyelvvizsga díját, július 1-jétől pedig a húsz év alattiak számára adott értékhatárig a KRESZ-tanfolyam és a vizsga árát is.A kormány kiemelt hangsúlyt helyez a fiatalok foglalkoztatásának elősegítésére is. Ennek köszönhetően a hírekből értesültünk róla, hogy átlépte a 100 ezer főt az „Ifjúsági garancia” programban részt vevő fiatalok száma. Tisztelt Államtitkár Úr! Európai szinten is kiemelkedő, hogy a program segítségével, illetve egyéb intézkedéseknek köszönhetően a 2010-es mintegy 30 százalékról mára 10 százalék közelébe sikerült csökkenteni az ifjúsági munkanélküliséget. (14.50) Természetesen a kitűzött cél a fiatalok esetében is csak a teljes foglalkoztatottság elérése lehet. A fentiek alapján éppen ezért kérdezem a tisztelt államtitkár urat, hogy milyen intézkedések segítik a fiatalok foglalkoztatását, munkába állását, milyen eredményt hozott az „Ifjúsági garancia” program a teljes foglalkoztatottság eléréséhez. Várom államtitkár úr megtisztelő válaszát. Köszönöm [[Taps a kormánypárti padsorokból.]]
ParlaMint-HU_2018-10-24-urgent_question-AC8_2957	[[HUBAY GYÖRGY (Fidesz):]] Tisztelt Elnök Úr! Tisztelt Államtitkár Úr! Kedves Képviselőtársaim! Az elmúlt héten a magyar politikatörténet egyik legdurvább kiszivárogtatási botrányának lehettünk tanúi, amikor nem nyilvános, a nemzetbiztonságot is veszélyeztető katonai információk is napvilágra kerültek. Az eset pedig nem máshoz, mint Demeter Mártához, az LMP frakcióvezető-helyetteséhez köthető. Demeter Márta, úgy vélem, teljes mértékben visszaélt képviselői jogaival és lehetőségeivel.A Honvédelmi és rendészeti bizottság alelnöke lehetőséget kapott ugyanis arra, hogy iratbetekintés során nem nyilvános katonai és akár nemzetbiztonsági szempontból is információkat megismerjen. Az ott látottakat azonban nem bírta sokáig magában tartani, és láthatóan pusztán öncélú politikai érdekből kockáztatta egy ENSZ-misszióban részt vevő magyar katona és családja biztonságát. Olyan információkat osztott meg a nyilvánossággal, amivel megszegte képviselői esküjét, és bebizonyította, hogy alkalmatlan egy ilyen komoly szakmai bizottság alelnöki pozíciójának betöltésére. Demeter Márta felelős politikusként felelőtlenül mások életét kockáztatta. Átgázolt ugyanis a Cipruson szolgálatot teljesítő százados családjának személyiségi jogain, egy kétéves kislány névazonosságát használta fel arra, hogy újabb felháborító álhíreket tudjon gyártani a miniszterelnökről és családjáról. Elképesztő, hogy a bukott ellenzék végső elkeseredésében már bármire képes, és sem a katonák magánélete, sem hazánk nemzetbiztonsága nem fontos számukra [[Folyamatos közbeszólások a Jobbik és az LMP soraiból.]] A Fidesz-KDNP-frakciószövetség felháborítónak tartja, hogy egy választott országgyűlési képviselő egyszerű politikai haszonszerzés céljából nem tartja magát képviselői esküjéhez, és durván átlépi saját hatáskörét. Az ügy kapcsán bebizonyosodott, hogy Demeter Márta viselkedése és így személye nemzetbiztonsági kockázatot jelent, ezért távoznia kell a Honvédelmi és rendészeti bizottságból és az Országgyűlésből is. Tisztelt Államtitkár Úr! A fentiekre figyelemmel kérdezem, meddig terjednek egy ellenzéki képviselő jogai, és ha ezt a határt Demeter Márta képviselő asszony átlépt [[Folyamatos közbeszólások az ellenzéki padsorokból, többek között: Elég legyen ebből! Hazudsz! Lejárt az idő. Az elnök csenget.]] , akkor milyen lépéseket kíván tenni a kormány annak érdekében, hogy a jövőben ne fordulhasson elő újabb ellenzéki képviselő felelőtlen ámokfutása. Várom megtisztelő válaszát [[Taps a kormánypárti padsorokban.]]
