ParlaMint-IS_2016-09-05-145.u1	Á þingfundi 23. ágúst var 827. máli, þingsályktunartillögu um þjóðaratkvæðagreiðslu um framhald viðræðna um aðild Íslands að Evrópusambandinu, vísað til stjórnskipunar- og eftirlitsnefndar. Málið átti að fara til utanríkismálanefndar og hefur það verið leiðrétt.
ParlaMint-IS_2016-09-05-145.u2	Til svara eru: Fjármála- og efnahagsráðherra, iðnaðar- og viðskiptaráðherra, sjávarútvegs- og landbúnaðarráðherra, utanríkisráðherra og félags- og húsnæðismálaráðherra.
ParlaMint-IS_2016-09-05-145.u55	Virðulegi forseti. Það er svo sem ekki öðru að venjast en að svörin frá hæstv. innanríkisráðherra séu manni að mestu leyti að skapi, hvort sem kemur að þessum málaflokki eða flestum öðrum. Ég fagna svari hæstv. innanríkisráðherra og þakka kærlega fyrir að þetta sé gert skýrara vegna þess að áhyggjurnar eru réttmætar. Áhyggjurnar eru vegna þess að síðustu tvo áratugi eða svo hefur verið tilhneiging til að fara út í aðgerðir að vanhugsuðu máli. Ég heyri í ræðu hæstv. innanríkisráðherra að það stendur ekki til hjá innanríkisráðuneytinu. Það er mjög mikilvægt að þetta sé allt saman á hreinu. Hvað varðar það að efla þekkingu innan lögreglunnar tek ég undir með hæstv. innanríkisráðherra. Það er mikilvægt að gera það, en í samræmi við umræðu hér nýlega um að setja lögreglunám á háskólastigi er sömuleiðis gríðarlega mikilvægt að lögreglumenn séu mjög meðvitaðir um áhrif rannsókna á réttindi borgaranna, óháð því hvort þeir starfi við tölvubrot eða ekki. Maður heyrir oft um að flett sé upp í málaskrám hjá fólki af tilefni sem maður telur ekki lögmætt. Það er hætt við því að menn gangi eins langt og þeir telji sig hafa gagn af, ekki einungis jafn langt og þeir hafa þörf fyrir. Ég hygg að þegar kemur að tölvubrotum sé þessi tilhneiging hjá lögreglumönnum óhjákvæmilega jafn sterk eða jafnvel sterkari. Þess vegna er mikilvægt að halda mjög vel utan um það allt saman. Ég verð bara að segja eins og er að ég treysti hæstv. innanríkisráðherra vel til þess, en mér þykir mikilvægt að við höfum hugann við það af þeim ástæðum sem ég hef hér nefnt. Mig langar þó að spyrja hæstv. innanríkisráðherra í lokin í sambandi við eina tillöguna sem kemur hér fram um að sett verði lög um landslénið .is hvort til standi að leggja fram frumvarp á þessu kjörtímabili eða því næsta um það [[Forseti hringir.]]og þá hvers vegna ef svo er.
ParlaMint-IS_2016-09-05-145.u56	Hæstv. forseti. Við höfum ekki haft uppi nein áform um að leggja fram frumvarp um þetta landslén. Ég skal ekki segja hvað gerist á næsta kjörtímabili, en a.m.k. hefur ekki verið sett af stað nein sérstök vinna um þetta í minni ráðherratíð í innanríkisráðuneytinu. Ég tek síðan undir það sem hv. þingmaður sagði um menntun og þekkingu löggæslumanna og það er kannski ekki síst í því ljósi sem menn munu þurfa aðeins að ræða þessa hluti þegar verið er að tala um brot á netinu. Við þurfum auðvitað að gera okkur grein fyrir því að raunheimar og internetheimar lúta sömu lagareglum. Það er mjög mikilvægt að löggæslan hafi viðunandi þekkingu til þess að takast á við störf sín. Ég held að þær breytingar sem eru að verða núna á menntun lögreglumanna muni skipta mjög miklu máli til framtíðar til að búa þá undir þau störf sem þeir þurfa að sinna. Ég hygg að með því að opna þessa umræðu með þeim hætti sem við erum að gera hér sé líklegt að við náum þeim árangri sem við ætlum okkur án þess að ganga inn á það heilaga svæði sem friðhelgi einkalífsins er.
