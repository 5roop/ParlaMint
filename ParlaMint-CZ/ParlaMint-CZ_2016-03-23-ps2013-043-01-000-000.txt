ParlaMint-CZ_2016-03-23-ps2013-043-01-000-000.u1	Vážené paní poslankyně, vážení páni poslanci, vážení členové vlády, zahajuji 43. schůzi Poslanecké sněmovny. V zastoupení předsedy Poslanecké sněmovny tuto schůzi svolala podle § 51 odst. 4 našeho jednacího řádu místopředsedkyně Poslanecké sněmovny Jaroslava Jermanová, a to na základě žádosti 44 poslanců. Pozvánka vám byla rozeslána v úterý 15. března tohoto roku. Prosím, abyste se všichni přihlásili identifikačními kartami. V případě, že máte kartu náhradní, abyste mi sdělili její číslo. Nyní přistoupíme k určení ověřovatelů této schůze. Navrhuji, abychom určili poslance Jiřího Dolejše a poslance Jaroslava Klašku. Má někdo jiný návrh? Není tomu tak. Zahajuji tedy hlasování o navržených ověřovatelích. Kdo je pro, zmáčkněte tlačítko, zvedněte ruku. Proti? Hlasování končím. Je to hlasování s pořadovým číslem 1, do kterého je přihlášeno 128 přítomných, pro 126, proti nikdo. Konstatuji, že jsme ověřovateli 43. schůze Poslanecké sněmovny určili poslance Jiřího Dolejše a poslance Jaroslava Klašku. Omluvy na dnešní jednání jsou stejné, jako byly na 42. schůzi. Nyní vám ještě přečtu doplňující omluvy. Z dnešního jednání od 16 hodin z pracovních důvodů se omlouvá paní poslankyně Marie Benešová. Z dnešního jednání od 15.30 z osobních důvodů se omlouvá paní poslankyně Matušovská. Z dnešního jednání mezi 18. a 21. hodinou z pracovních důvodů se omlouvá pan poslanec Heger. Pan poslanec Kořenek se omlouvá od 15.30 až do konce jednacího dne ze zdravotních důvodů. Pan poslanec Grebeníček se omlouvá od 15.30 z pracovních důvodů. Paní poslankyně Golasowská se omlouvá z dnešního jednání od 16.30 do konce jednání bez udání důvodu. To byly omluvy. Nyní přistoupíme ke stanovení pořadu 43. schůze, jehož návrh je uveden na pozvánce. Připomínám, že podle § 54 odst. 7 zákona o jednacím řádu rozhodne Sněmovna pouze o pořadu uvedeném v žádosti. Nelze tedy navrhnout změnu nebo doplnění pořadu. Rovněž tak nelze rozšiřovat schválený pořad. Dříve než budeme hlasovat o návrhu pořadu 43. schůze Poslanecké sněmovny, zde mám přihlášky s přednostním právem v tomto pořadí: první ministr financí Andrej Babiš, druhý pan poslanec Petr Fiala a třetí pan poslanec Miroslav Kalousek. S námitkou prosím k mikrofonu pana poslance Stanjuru. Prosím, máte slovo.
ParlaMint-CZ_2016-03-23-ps2013-043-01-000-000.u2	[[(Nefunkční mikrofon. Předsedající: Omlouvám se.)]] Nevadí, možná to není naposled dneska. Hezké odpoledne. Chci vznést námitku proti postupu předsedající, který avizovala od rána, protože bývá zcela normální a slušné, že pokud někdo svolá schůzi a navrhne program, jako první vystoupí navrhovatelé této schůze, seznámí vás s důvody, proč takovou schůzi svoláváme, pokusí se vás přesvědčit, abyste podpořili návrh programu. Chci říci, že nejsme ani na schůzi ANO ani na valné hromadě Agrofertu. Měli bychom postupovat podle zvyklostí. Nejdříve by měli dostat slovo zástupci navrhovatelů této schůze. Dostal jsem v listinné podobě žádost pana ministra Babiše. Nic proti. On chce vystoupit před zahájením rozpravy, to je naprosto legitimní žádost, ale logicky až poté, co vystoupí navrhovatelé dnešní schůze a dnešního programu. Takže paní místopředsedkyně, já žádám, abyste postupovala přesně v tomhle tom pořadí, abyste nejprve dala slovo navrhovatelům. Jak jistě víte, žádost o svolání této schůze podepsali - nejen podepsali tu žádost, teď nemluvím tu listinu, vy jste řekla 44 podpisů, já si myslím, že 45. Ale nemá cenu se přít o ten jeden, protože jich potřebujeme minimálně 40. Ale tu žádost jsme podepsali s kolegou Františkem Laudátem za dva poslanecké kluby - je to ODS a TOP 09. A myslím, že jako první by měli vystoupit zástupci těchto stran, kteří se řádně přihlásili ne do rozpravy, ne k návrhu programu, ale jako navrhovatelé této schůze.
ParlaMint-CZ_2016-03-23-ps2013-043-01-000-000.u40	Hezký podvečer, dámy a pánové. Zazněla tady spousta slov, dozvěděli jsme se spoustu věcí o vládě, já bych jenom doplnil vliv dotací, politický vliv dotací, protože si myslím, že to je nezanedbatelné. Dnes se totiž dotace staly něčím, čím si Evropská unie kupuje loajalitu vlád členských zemí. Ano, dotace pokřivují tržní prostředí, a ztráta suverenity České republiky zejména v době dnešního bezpečnostního ohrožení je dvojnásobně nebezpečná. Ekonom Pavel Kohout, kterého lákal pan ministr Babiš do ANO a který sestavil ekonomický program Úsvitu, nedávno řekl, že dotace jsou zlo, které ničí Českou republiku. Pavel Kohout mluvil především o ekonomickém a korupčním prostředí, na které mají dotace neblahý vliv. A je to pravda, je to tak a jsme toho svědky i teď. Od pana ministra jsme slyšeli, jak je vláda úspěšná, jak nezvyšuje daně. Ale pane ministře, mluvíme zde o kauze, která zahýbala nejenom českými médii a kde se bohužel několikrát objevilo v prohlášení, že se jedná pouze o 50 milionů korun. V uvozovkách pouze 50 milionů korun, protože 50 milionů korun je obrovská suma. A i kdyby se jednalo o 50 korun, tak rozhodně stojí za prošetření. Máte pravdu, je tady spousta dalších kauz, které je potřeba prošetřit, ať už je to kauza OKD, která je spojena s panem premiérem Sobotkou a která může připravit o práci tisíce lidí a kde byly vytunelovány miliardy korun. Nebo nezákonné vyplácení miliard solární baronům, jak vy jste sám tyto lidi nazval. Máte pravdu. A mně to přišlo - chtěl bych říct úsměvné, ale ono to není úsměvné. Vy tady říkáte, kdo vyplácí miliardy solárním baronům. Vždyť to byla vaše vláda a vaši poslanci, kteří nezákonné vyplácení miliard prohlasovali. Pamatujete si na to, pane ministře Babiši? Kolik hodin Úsvit tady strávil u pultu, když jsme navrhovali novely a snažili se vás přesvědčit, aby k tomuto vyplácení nedošlo. Pamatujete si? Proč tedy vaši poslanci a vy jste hlasovali pro, když dnes říkáte, že to je kauza, která je potřeba prošetřit? A my s vámi souhlasíme. Jedná se o 43 miliard korun ročně. Vyjmenovával jste kauzy, které stojí za prošetření. Chtěl bych se tedy zeptat, proč se nejedná o kauze D47, komise, která je tady více než rok navržená, a více než rok není Poslanecká sněmovna schopna zvolit předsedu, ať už je to kdokoli, předsedu, aby se ta věc začala prošetřovat. Stejně tak nerozumím tomu, mluvil jste tady o tom, co je všechno potřeba dělat. Máte pravdu. Proč se tedy ještě neprojednala teritorialita exekutorů? V současné době všichni vědí, že exekutoři drtí lidské životy, a je potřeba s tím udělat něco systémově, ne pouze změnami, které k ničemu ve finále nevedou. [[(18.30 hodin)]] Ptám se dále, proč se vyplácejí stovky tisíc měsíčně na odměnách manažerů a ředitelů státních firem. Proč když skončí, dostávají zlaté padáky?. To jsou peníze, na které by se měl pan ministr Babiš zaměřit, do toho by se mělo sahat a zatím jsem neviděl, že by se něco takového stalo. Když říkáte, jak vám jde o lidi, proč do dnešního dne nebyly zvýšeny důchody, kdy se zvedl důchod, ale o minimální částku? Proč se nezvyšují platy zdravotním sestrám, policistům, hasičům? Já si myslím, že je v tomto směru potřeba udělat také systémový krok, a je to na vás. Vy jste vláda a vy máte tu možnost, tak to udělejte! Zvedněte lidem důchody! Ne aby se jim dal jednorázový příspěvek. Mluvil jste tady, pane ministře, o vážné migrační krizi a impotentních politicích, ale vy sám jste v létě řekl, že migranty potřebujeme. Sám jste řekl, že ČR se nebude bránit žalobou u Evropského soudního dvora, protože bychom přišli o dotace. Vaše strana včera po šíleném útoku v Bruselu hlasovala proti návrhu Úsvitu na usnesení, které má chránit občany ČR. Je to vaše vláda a pan premiér Sobotka, který bez uzardění odsouhlasí bezvízový styk s Tureckem, povinné kvóty, obnovení přístupových rozhovorů Turecka do EU. Proč jste nepodpořili náš požadavek na vyčlenění prostředků na nábor tří tisíc policistů? Těch otázek je spousta. Vy jste mluvil k občanům a já k nim za Úsvit budu mluvit také, protože my chceme, aby se seniorům opravdu zvedly důchody, a ne o 40 korun, ale o víc peněz. Ti lidé pracovali, platili daně a mají právo na klidný život. Chceme, aby postižení se nemuseli prosit o příspěvek jenom proto, že neměli v životě tolik štěstí, a já mluvím, teď, v tuto chvíli, ze své vlastní zkušenosti, z rodinné zkušenosti. Vím, co to znamená komise, kde ti lidé vám říkají, ale vždyť tomu člověku nic není, vždyť pořád má jednu ruku, tak ještě může pracovat, nepotřebuje příspěvky. A to je realita. Paní kolegyně se tady teď na mě trošku tváří zvláštně, ale to je realita. [[(Dotyčná je překvapena.)]] Ale já jsem to zažil. Zažil! A proč se nedělá více pro živnostníky? Proč se nedělá více pro to, aby nebyli tolik zatěžováni byrokracií? Jak říká můj kolega Lank, pan ministr si tady dělá dvě hodiny reklamu na Čapí hnízdo, zve tam lidi, farma mu nepatřila, protože ji napsal na své děti, a vůbec jsou na něj všichni neprávem zlí. A teď tady budeme řešit, kdo je vlastně více zlý. My rozhodně nechceme být zlí. Bereme to jako bod, který je potřeba prošetřit padni komu padni, a je úplně jedno, jestli se jedná o pana Babiše. Není to náš boj proti jednomu člověku. Je úplně jedno, o koho se jedná, ale tato kauza se musí vyšetřit. A mezitím nám pan premiér s ministrem obrany vzkazují, že nějaká usnesení Sněmovny ohledně dohody s Turkem jsou jim zcela u... u Brusele. Bereme to jako výsměch. A naše kolegyně měla docela zajímavý návrh, že když tady pan ministr Babiš zval na Čapí hnízdo, tak by bylo dobré, kdybychom se dohodli a navrhli, že by na Čapí hnízdo jezdili senioři, že by tam jezdili zdravotně postižení, horníci, lidé, kterým exekutoři vzali v neoprávněné exekuci střechu nad hlavou, prostě aby si tedy to Čapí hnízdo užili. Budeme velmi pozorně sledovat, jak kauza Čapí hnízdo dopadne, jak dopadne vyšetřování ze strany policie a OLAFu. A důvodem, opakuji, proč jsme se k této schůzi připojili, je, že mluvíme o tom, že žijeme v právním státě a vyžadujeme spravedlnost. A právní stát a spravedlnost má platit - nebo ne má platit, ona musí platit pro všechny. Dámy a pánové, to je názor Úsvitu. Proto jsme se připojili k této schůzi. Chceme, aby se lidem dařilo lépe, a skládali jsme všichni slib, že budeme konat ve prospěch občanů ČR, všech občanů ČR, a to chceme plnit. Já si myslím, že tato kauza rozhodně stojí za prošetření. Navíc jsme slyšeli, že Čapí hnízdo je za dva roky ve ztrátě 141 milionů, takže doufám, že pan ministr Babiš tímto způsobem nehospodaří i na Ministerstvu financí, ale to je jiná věc. Opravdu nám jde o spravedlnost. Není to boj proti jednomu člověku, je to boj za spravedlnost a myslím si, že každý politik je povinen konat ve prospěch občanů ČR a ve prospěch spravedlnosti. Děkuji.
ParlaMint-CZ_2016-03-23-ps2013-043-01-000-000.u41	Děkuji panu předsedovi Černochovi. Nyní budeme hlasovat o návrhu pořadu 43. schůze Poslanecké sněmovny tak, jak byl písemně předložen. Přivolám naše kolegy z předsálí. Je tady žádost o odhlášení. Odhlašuji vás všechny a prosím, abyste se přihlásili svými hlasovacími kartami. [[(Chvíli se čeká.)]] Zahajuji hlasování. Kdo je pro schválení pořadu 43. schůze Poslanecké sněmovny, jak byl písemně předložen, nechť zvedne ruku a zmáčkne tlačítko. Kdo je proti? Je to hlasování číslo 7, přihlášeno je 148 poslankyň a poslanců, pro 126, proti 9. Návrh byl schválen. Přistoupíme tedy k jedinému bodu pořadu, kterým je
