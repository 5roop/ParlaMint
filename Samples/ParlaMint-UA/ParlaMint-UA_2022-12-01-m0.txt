ParlaMint-UA_2022-12-01-m0.u1	Слава Україні! Шановні народні депутати, перед продовженням пленарного засідання я вкотре хочу наголосити на необхідності неухильного дотримання безпекових правил у Верховній Раді України і не поширювати інформацію щодо початку пленарного засідання, його перебігу та прийнятих у парламенті рішень раніше ніж через годину після завершення нашої роботи. Я прошу всіх народних депутатів, представників уряду відповідально поставитися до забезпечення безпеки єдиного законодавчого органу нашої держави. Шановні колеги, у разі повітряної тривоги буде оголошено перерву у пленарному засіданні і ми всі маємо перейти до безпечних місць відповідно до схеми укриття, яка розміщена на робочому місці кожного з вас. Шановні народні депутати, Верховна Рада працює у режимі одного пленарного засідання, тому сьогодні відповідно до прийнятої нами Постанови "Про деякі питання організації роботи Верховної Ради України дев'ятого скликання під час проведення восьмої сесії в умовах дії воєнного стану" та пропозиції Погоджувальної ради депутатських фракцій і груп ми продовжуємо наше пленарне засідання. За доброю парламентською традицією давайте розпочнемо роботу з виконання Державного Гімну України. [[(Лунає Державний Гімн України)]] Шановні народні депутати, триває вже десятий місяць, як Російська Федерація веде широкомасштабну війну проти української держави, вчиняє постійні терористичні атаки проти нашого народу. Зазнаючи поразки на полі бою, рашистська армія продовжує воювати з об'єктами критичної інфраструктури. Агресор не усвідомлює, що його злочини і спроби злякати і зламати нас марні. Безмежна любов українців до Батьківщини, віра у щасливе європейське демократичне майбутнє, впевненість у наших Збройних Силах – це та велика сила, яку не скорить жодне лиходійство ворогів. В такий надскладний час, незважаючи на підступні атаки терористів, з честю виконують свої обов'язки професійні наші енергетики і залізничники, працівники комунальних рятувальних служб, пожежники і лікарі, а всі небайдужі громадяни, згуртувавшись, допомагають один одному. Наші героїчні сили оборони щодня просуваються вперед, винищуючи російських окупантів та звільняючи українські міста та села. На жаль, у цій страшній війні гинуть наші захисники, захисниці та мирні співвітчизники. Я прошу хвилиною мовчання вшанувати світлу пам'ять усіх наших героїв та героїнь, які полегли за Україну, та всіх невинних жертв російської агресії. [[(Хвилина мовчання)]] Шановні народні депутати, вчора, 30 листопада, німецький Бундестаг більшістю голосів визнав Голодомор 1932-1933 років геноцидом українського народу. [[(Оплески)]] Аналогічні рішення нещодавно були прийняті нашими колегами з Ірландії, Молдови та Румунії. Теж давайте їм подякуємо. [[(Оплески)]] Від імені українського парламенту висловлюємо щиру вдячність нашим колегам парламентарям за ухвалення на законодавчому рівні таких важливих для українського народу рішень. Справедливість завжди перемагає. І разом обов'язково притягнемо Росію до правової, історичної та економічної відповідальності за всі скоєні злочини проти української нації. Шановні народні депутати, у цей день, 1 грудня 1991 року, український народ на всеукраїнському референдумі переконливо підтримав Акт проголошення незалежності України. Понад 90 відсотків громадян утвердили одвічне прагнення українців жити у суверенній і незалежній державі. Давайте оплесками подякуємо тим, хто долучився до українського державотворення в той період, і тим, хто через три десятки років щодня невтомно працює заради нашої перемоги і відвойовує свободу та територіальну цілісність України. [[(Оплески)]] Шановні колеги, сьогодні також відзначається День працівників прокуратури. В умовах війни працівники прокуратури не тільки захищають конституційні права і свободи громадян, інтереси держави, а і розслідують воєнні злочини, завдані державою-терористом, роблять усе можливе, аби російські злочинці постали перед законом і судом та були покарані. Від імені Верховної Ради бажаємо всім працівникам прокуратури міцного здоров'я, відданого служіння закону і справедливості на благо українського народу. Шановні народні депутати, відповідно до статті 28 Регламенту Верховної Ради України перед початком розгляду питань пропоную провести сигнальне голосування. Нагадаю, що необхідно, утримуючи сенсорну кнопку, натиснути зелену кнопку "За" та утримувати ці дві кнопки одночасно до завершення голосування, тобто до появи результатів на табло. Шановні колеги, я попрошу приготуватися. Я оголошую сигнальне голосування. Будь ласка, прошу взяти в ньому участь. [[12:11:04]] За-203 203 – за, 6 – проти, 1 – утримався. Шановні колеги, я все-таки попросив би, давайте ми всі займемо місця свої. Шановні колеги, давайте ще раз проведемо сигнальне голосування, тому що я щось бачу, що хтось голосує. хтось бере участь, хтось не бере. Шановні колеги, я прошу займіть свої місця. Я хочу нагадати, що для зручності місця народних депутатів позначені їхніми прізвищами, іменами і по батькові. Будь ласка, займіть свої місця, переходимо ще раз до сигнального голосування. Шановні колеги, готові до сигнального голосування? Готові. Я ще раз прошу взяти участь у сигнальному голосуванні, шановні колеги. [[12:12:29]] За-222 222, 6 – проти, 3 – утримались. Ну, 226 є, ми бачимо. Шановні колеги, єдине, я вас прошу, робочий день у нас починається тоді, коли починається. І це означає, що з цього моменту я дуже прошу всіх бути на своїх місцях. Це не стосується тих, хто зараз на своїх місцях, це, можливо, подивляться ті, хто зараз не на своїх місцях. Шановні колеги, перелік питань, які було попередньо узгоджено Погоджувальною радою, вам надано. Я думаю, що ми можемо перейти до розгляду питань порядку денного. Притому, що ми домовилися, що теж переважна більшість питань сьогодні будуть йти у форматі загального погодження. Тому дуже важливо, щоб ви зараз зайняли свої місця і приготувалися до голосувань. Шановні колеги, починаємо з двох ратифікацій. Будь ласка, займіть свої місця. Шановні колеги, перше питання. Проект Закону про зупинення дії та вихід з Конвенції про правову допомогу і правові відносини у цивільних, сімейних і кримінальних справах та Протоколу до Конвенції про правову допомогу і правові відносини у цивільних, сімейних і кримінальних справах від 22 січня 1993 року (реєстраційний номер 0163). На Погоджувальній раді ми домовилися розглянути це питання без обговорення. Шановні колеги, я ще раз прошу, займіть свої місця. Я ставлю на голосування пропозицію прийняти за основу і в цілому з необхідними техніко-юридичними поправками проект Закону про зупинення дії та вихід з Конвенції про правову допомогу і правові відносини у цивільних, сімейних і кримінальних справах та Протоколу до Конвенції про правову допомогу і правові відносини у цивільних, сімейних і кримінальних справах від 22 січня 1993 року (реєстраційний номер 0163). Готові голосувати? Готові голосувати? Готові голосувати?! Я прошу народних депутатів голосувати. [[12:15:34]] За-270 Рішення прийнято. Закон прийнятий в цілому. Шановні колеги, ми також домовилися без обговорення проголосувати наступний законопроект 0172. Це проект Закону про зняття застережень України до Конвенції про боротьбу з незаконним захопленням повітряних суден та Конвенції про боротьбу з незаконними актами, спрямованими проти безпеки цивільної авіації. Шановні колеги, я ставлю пропозицію прийняти за основу і в цілому з урахуванням пропозицій комітету та з необхідними техніко-юридичними поправками проект Закону реєстраційний номер 0172. Готові голосувати? Прошу народних депутатів голосувати. [[12:16:28]] За-279 Рішення прийнято. Шановні колеги, наступне питання теж без обговорення, це проект Постанови 8251. Проект Постанови про звільнення Кубракова О.М. з посади Міністра інфраструктури України. Шановні колеги, я ставлю пропозицію прийняти в цілому проект Постанови про звільнення Кубракова О.М. з посади Міністра інфраструктури України, реєстраційний номер Постанови 8251. Готові голосувати? Прошу народних депутатів голосувати. [[12:17:14]] За-245 Рішення прийнято. Шановні колеги, наступний проект Постанови 8252. Секундочку, у мене тут окреме ведення. Шановні колеги! Шановні народні депутати, до Верховної Ради України надійшла заява від народної депутатки України Льовочкіної Юлії Володимирівни про складання нею депутатських повноважень відповідно до пункту 1 частини другої статті 81 Конституції України. Комітет з питань Регламенту розглянув зазначену заяву. Слово для оголошення висновків надається голові Комітету з питань Регламенту Сергію Віталійовичу Кальченку. Ми домовлялися, що ми не будемо обговорювати. Тому переходимо одразу до рішення. Шановні народні депутати, відповідно до пункту 1 частини другої статті 81 Конституції України ставлю на голосування питання про дострокове припинення повноважень народного депутата України Льовочкіної Юлії Володимирівни у зв'язку з особистою заявою про складання нею депутатських повноважень. Прошу народних депутатів голосувати. Це проект Постанови 8252 про дострокове припинення повноважень народного депутата України Льовочкіної Ю.В. Прошу народних депутатів голосувати. [[12:19:03]] За-285 Рішення прийнято. Дякую, шановні колеги. Йдемо далі. Секундочку. Наступний – 8229, це проект Постанови про Заяву Верховної Ради України щодо визнання російського режиму терористичним, нелегітимності перебування російської федерації в Організації Об'єднаних Націй і її реформування, відповідальності членів російських політичних партій, що підтримую агресію. Я ставлю пропозицію включити до порядку денного сесії проект Постанови реєстраційний номер 8229. Прошу народних депутатів голосувати. [[12:19:57]] За-288 Рішення прийнято. Я ставлю пропозицію розглянути це питання за скороченою процедурою. Ми домовлялися, що кожна фракція і група отримує відповідний час для обговорення, але ми маємо проголосувати скорочену процедуру. Прошу народних депутатів голосувати. [[12:20:26]] За-241 Рішення прийнято.
ParlaMint-UA_2022-12-01-m0.u2	Шановні колеги, для доповіді запрошується народний депутат України Голова Верховної Ради України Руслан Олексійович Стефанчук.
ParlaMint-UA_2022-12-01-m0.u185	До оголошення на пленарному засіданні Верховної Ради України внесено 16 депутатських запитів. З них до Президента – нуль; до органів Верховної Ради – нуль; до Кабінету Міністрів – 3; до керівників інших органів державної влади та місцевого самоврядування – 11; до керівників підприємств, установ, організацій, розташованих на території України незалежно від їх підпорядкування та форм власності – 2. Запит Антона Яценка до Уманського міського голови щодо надання інформації та копій документів стосовно переліку квартир, які перебувають у комунальній власності Уманської міської ради. Антона Яценка до Уманського міського голови щодо надання копій документів, стосовно прийнятих програм та рішень Уманською міською радою. Антона Яценка до Уманського міського голови щодо надання інформації про юридичну особу – комунальне некомерційне підприємство "Уманська центральна міська лікарня" Уманської міської ради. Антона Яценка до Уманського міського голови щодо надання інформації про проведення національно-патріотичного заходу "Вишкіл молодого захисника" для ліцеїстів – старшокласників. Антона Яценка до Уманського міського голови щодо надання інформації про виділення коштів з місцевого бюджету Уманської міської територіальної громади в сумі понад тринадцять мільйонів гривень на забезпечення обороноздатності нашої держави. Антона Яценка до Уманського міського голови одо надання інформації стосовно кількості внутрішньо переміщених осіб, розміщених для тимчасового проживання на території Уманської міської територіальної громади протягом лютого-листопада 2022 року. Антона Яценка до Голови Національної поліції України, Генерального прокурора щодо взяття під особистий контроль ходу досудового розслідування у кримінальному провадженні № 42022252100000076 від 28 жовтня 2022 року, за ознаками кримінального правопорушення, передбаченого частиною першої статті 366 КК України. Антона Яценка до начальника Уманської районної військової адміністрації Черкаської області щодо надання інформації стосовно кількості внутрішньо переміщених осіб, розміщених для тимчасового проживання на території населених пунктів Уманського району Черкаської області протягом лютого-листопада 2022 року. Михайла Бондаря до голови правління акціонерного товариства "Державний ощадний банк України" щодо збереження роботи відділення Ощадбанку по вулиці І.Богуна, 72, місто Броди Львівської області. Юлії Яцик до директора - розпорядника Фонду гарантування вкладів фізичних осіб про надання інформації та копій документів. Групи народних депутатів (Яценка, Касая та інших. Всього 4 депутати) до Голови Національної поліції України, міністра внутрішніх справ України, тимчасово виконуючого обов'язки Голови Служби безпеки України щодо взяття під особистий контроль, забезпечення швидкого, повного та неупередженого досудового розслідування у кримінальному провадженні за фактами підроблення висновку медико-соціальної експертної комісії щодо встановлення групи інвалідності з метою ухилення від призову на військову службу під час мобілізації. Сергія Дунаєва до Першого віце-прем’єр-міністра України - міністра економіки України про надання інформації щодо індустріальних (промислових) парків. Михайла Бондаря до міністра оборони України щодо організації зустрічі між представниками Міністерства оборони України та Української Добровольчої Армії для врегулювання питання статусу бійців Української Добровольчої Армії.
ParlaMint-UA_2022-12-01-m0.u186	Дякую, Олександре Сергійовичу. Шановні народні депутати, розгляд питань порядку денного на сьогодні завершений. Дякую всім за плідну роботу. Зараз я оголошую перерву в нашому пленарному засіданні. Про час і місце його наступного продовження вам буде повідомлено. Прошу не поширювати інформацію щодо його початку. Разом переможемо і слава Україні!
