ParlaMint-IS_2018-11-26-38.u1	Herra forseti. Ég þakka hv. þingmanni fyrir andsvarið. Ég skil að henni svíði það nokkuð að geta ekki átt samneyti við VG í ríkisstjórn. Ég hugsa að það gæti verið dálítið gaman að vera með VG í ríkisstjórn. En mig langar eiginlega að halda áfram aftur með VG. Ég á svo erfitt með að skilja þetta alveg til fulls. Þeir segja líka í stefnu sinni, með leyfi forseta: „Endurúthlutun felst annars vegar í tímabundinni ráðstöfun leyfa“ - þarna kemur þessi tímabundna ráðstöfun, alveg klárlega - „og skal að hluta vera bundin útgerðarformum og veiðiaðferðum, og hins vegar í uppboði, að hluta bundin svæðum landsins og sveitarfélögum og þeim aðilum boðið að skilgreina leiðir til úthlutunar. Við endurúthlutun veitir ríkið leyfi þar sem skýrt er kveðið á um eignarhald þjóðarinnar, að kvótinn sé óframseljanlegur og það veiðigjald sem rukkað verður.“ [[Forseti hringir.]] Mér finnst þetta vera eins og lesið upp úr tillögum okkar sem ég minntist á áðan. Ég veit að það er mjög ósanngjarnt að biðja þingmanninn að túlka orð og hugsanir Vinstri grænna. En skilur hv. þingmaður þetta betur en ég?
ParlaMint-IS_2018-11-26-38.u2	Herra forseti. Nei, ég skil þetta ekki. En hv. þingmenn Vinstri grænna verða auðvitað að útskýra það. Það sem ég er svo hissa á er hversu ákafir stuðningsmenn hv. þingmenn Vinstri grænna eru við þetta frumvarp. Ég hef verið í ríkisstjórn og veit að við þurfum að gera málamiðlanir. Við gerðum málamiðlun varðandi fiskveiðistjórnarkerfið, en þá gátum við þó sagt: Okkur finnst best að hafa þetta svona, en veljum næstbestu leiðina. Af því að um það náðist samkomulag. En ég hef ekki heyrt þetta í ræðum eða fjölmiðlaumfjöllun hv. þingmanna. Má vera að það komi nú í umræðunni því að hún er langt frá því að vera búin í þessari lotu.
ParlaMint-IS_2018-11-26-38.u259	Virðulegur forseti. Ég þakka hv. þingmanni ágæta ræðu. Mig langar til að rifja aðeins upp að það er u.þ.b. ár síðan að samráðsnefnd um sjávarútvegsmál og sáttanefnd um gjaldtöku í sjávarútvegi var að störfum. Þá kom greinargerð frá formanni þess hóps. Þar kom m.a. fram að fulltrúar allra flokka sem áttu sæti í þeirri ágætu nefnd hefðu verið sammála um að gjaldtaka skyldi miðast við tímabundin afnot af fiskveiðiauðlindinni. Þar þarf reyndar að taka fram að einn flokkur var ekki sammála því og ég held að menn geti getið upp á því að það var Sjálfstæðisflokkurinn. En Framsóknarflokkur og Vinstri grænir voru sammála þessari útfærslu. Mig langar að heyra aðeins í hv. þingmanni með þetta. Hvernig stendur á því að það er eins og Sjálfstæðisflokkurinn hafi einhvern veginn náð yfirhöndinni hjá þessum flokkum öllum með stefnuna í þessu? Svo langar mig að spyrja. Ég hef reynt aðeins að rýna í stefnur flokkanna og m.a. hef ég verið að kíkja í stefnu Vinstri grænna. Ég leyfi mér að lesa nokkrar setningar, með leyfi forseta: „VG vill að kvótaúthlutun í núverandi mynd verði aflögð í skrefum og kvóta endurútdeilt á grundvelli hagsmuna samfélagsins, byggða í landinu og atvinnu.“ Telur hv. þingmaður að t.d. þessi yfirlýsing í stefnu Vinstri grænna sé einhvern veginn ósamrýmanleg þeim hugmyndum sem Píratar, Viðreisn og Samfylking eru að leggja til?
ParlaMint-IS_2018-11-26-38.u260	Herra forseti. Fyrst kannski seinni spurningin. Ég held reyndar að þessir fjórir flokkar, Viðreisn, Píratar, Samfylking og VG gætu alveg fundið sáttaleið í málinu. Enginn flokkur fengi kannski allt en allir fengju eitthvað. Hugsanlega væri hægt að fá Framsókn inn á tímabundna samninga. Að minnsta kosti hafa þeir talað þannig og eru, að eigin sögn, mikið fyrir landsbyggðina. Ég hugsa að alveg væri hægt að finna flöt á því. En af hverju ræður Sjálfstæðisflokkurinn öllu? Ég veit það bara ekki. Hv. þingmaður hefur kannski reynslu af því. Ég var ekki gengin í Samfylkinguna þegar Samfylkingin fór í samstarf með Sjálfstæðisflokknum, ég hef því ekki reynsluna. En það er einhvern veginn eins og Sjálfstæðisflokkurinn hafi þessi áhrif á samstarfsflokkana, að þeir kikna bara í hnjáliðunum. Alla vega kemur það mér þannig fyrir sjónir. En það má vera að ég líti þetta ekki raunsæjum augum. Það er bara af því að mig langar svo til að starfa með VG í ríkisstjórn sem ég læt svona.[[Gripið fram í.]]Það er væntanlega þess vegna. Þess vegna er svo sárt að þurfa að horfa upp á mína góðu félaga og eðlislíkan samstarfsflokk beygja svona illilega af vegi og taka upp þessa hörðu hægri stefnu.
