ParlaMint-IS_2015-01-21-54.u1	Borist hefur bréf frá formanni þingflokks Framsóknarflokksins, um að Höskuldur Þórhallsson, hv. 3. þm. Norðaust., geti ekki gegnt þingmennsku á næstunni. Í dag tekur því sæti 1. varamaður á lista Framsóknarflokksins í kjördæminu, Hjálmar Bogi Hafliðason. Hjálmar Bogi Hafliðason hefur áður tekið sæti á Alþingi og er boðinn velkominn til starfa að nýju.
ParlaMint-IS_2015-01-21-54.u2	Forseta hefur borist erindi frá þingflokki Framsóknarflokksins um mannaskipti í nefnd, samanber 16. gr. þingskapa: Haraldur Einarsson tekur sæti sem varamaður í stjórnskipunar- og eftirlitsnefnd. Þessi breyting skoðast samþykkt án atkvæðagreiðslu ef enginn hreyfir andmælum.
ParlaMint-IS_2015-01-21-54.u91	Virðulegi forseti. Lagahyggjan er náttúrlega orðin slík - hvað, má ráðherra aldrei skipa nefnd nema það séu lög fyrir þeirri nefnd? Ráðherra getur náttúrlega skipað nefnd, hann getur skipað starfshóp og beðið fólk um að vera sér til ráðuneytis til einhverra hluta án þess að lög séu um það endilega. Nú, ráðherrann leiðréttir mig þá ef svo er ekki. Ég trúi því bara ekki að ráðherra geti ekki kallað saman fólk, ætli að fá fimm manns til að ræða við sig um þetta og hitt, en hann megi það ekki af því að það standi ekki í lögum að hann megi gera það. Það hlýtur að vera, ég trúi ekki að lagahyggjan sé slík, virðulegi forseti, að ráðherrar hafi ekki heimild til þess. En ég verð leiðrétt þá.
ParlaMint-IS_2015-01-21-54.u92	Virðulegi forseti. Það sem hér er átt við er alls ekki það að ráðherra geti ekki sett á laggirnar nefndir. Reyndar má alveg velta fyrir sér hvort það væri nú ekki ástæða að festa í lög einhverjar takmarkanir á því, slíkt er nefndafarganið sem á okkur dynur. Það sem ég á við hérna er að til staðar er ákveðið lögformlegt ferli um það hvernig skuli gefið ákveðið nafn. Það hefur verið þannig að nafn getur myndast og það geta verið mismunandi skoðanir á því hvað fyrirbærið á að heita. Síðan er það þessarar nefndar samkvæmt núgildandi lögum að skera úr um það og taka ákvörðun. Það er svolítið annað ferli en þegar ráðherra setur sérstaka nefnd um að gefa ákveðnu náttúrufyrirbæri nafn. Það er aðeins önnur nálgun, það er það sem ég á við. Ég er ekki að hafa neinar áhyggjur af því að hér hafi verið með stórkostlegum hætti brotin lög eða eitthvert vandamál hafi hlotist af. Ég er bara að segja: Þegar verklagsreglur eru ekki skýrar er miklu meiri hætta á því að ráðherrar grípi til slíks. Samkvæmt frumvarpinu verður það þannig þegar um er að ræða nýtt náttúrufyrirbæri þá er það fólkið á staðnum sem tekur ákvörðun um það. Mér finnst það miklu betra fyrirkomulag en hitt.
